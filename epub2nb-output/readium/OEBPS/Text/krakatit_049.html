<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    
    <title>Krakatit</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">XLIV.</h2>

<p class="mlptextbez1radku">Ten den byl podmračný a sychravý. Princezna
pokašlávala, mrazilo ji a opět hořela, ale nevydržela v posteli: čekala odpověď
Prokopovu. Vyhlížela oknem, nevyjde-li ven, a zase zavolala Paula. Stále totéž:
pan inženýr přechází po pokoji. A neříká nic? Ne, nic neříká. Vlekla se od
stěny ke stěně, jako by ho chtěla provázet; a zas usedla a kolébala se celým
tělem, aby opila svůj zimničný nepokoj. Oh, ani to už nelze snést! Zničehonic
mu začala psát dlouhý dopis; zapřísahala ho, aby si ji vzal za ženu; že nemusí
vydat nic, žádné své tajemství, žádný Krakatit; že ona za ním půjde do jeho
života a bude mu sloužit, děj se co děj. „Miluji Tě tak,“ psala, „že mně už
žádná oběť nestačí, abych Ti ji přinesla. Podrob mne zkoušce, zůstaň chudý a neznámý;
půjdu s Tebou jako Tvá žena, a nikdy již se nebudu moci vrátit do světa, který
opustím. Vím, že mne miluješ málo a jen roztržitým koutkem srdce; ale zvykneš
si na mne. Byla jsem pyšná, zlá a vášnivá; změnila jsem se, chodím mezi starými
věcmi jako cizí, přestala jsem být –“ Přečtla to a roztrhala to na kousky tiše
sténajíc. Byl večer, a od Prokopa zpráva nepřicházela.</p>

<p class="mlptext">Snad se ohlásí sám, napadlo ji, a v netrpělivém chvatu se dala
oblékat do večerních šatů. Rozčilena stála před velikým zrcadlem a zkoumala se
palčivýma očima, děsně nespokojena s účesem, se šaty, se vším možným; pokrývala
rozpálené líce novými a novými vrstvami pudru, mrazilo ji na nahých pažích,
ověšovala se šperky; připadala si ošklivá, nemožná a nemotorná. „Nepřišel Paul?“
ptala se každou chvíli. Konečně přišel: nic nového, pan Prokop sedí potmě a nedovolí
rozsvítit.</p>

<p class="mlptext">Je už pozdě; princezna nesmírně unavena sedí před zrcadlem,
pudr jí odprýskává s rozžhavených lící, je zrovna šedivá a ruce má ztuhlé. „Odstroj
mne,“ káže chabě komorné. Svěží, telátkovité děvče snímá s ní šperk za šperkem,
rozpíná šaty a navléká jí průsvitný peignoir<a href="../Text/krakatit_063.html#_ftn42" title="" class="pcalibre calibre3 pcalibre1" id="_ftnref42"><span class="msofootnotereference"><span class="calibre14"><span class="msofootnotereference"><span class="calibre15">[42]</span></span></span></span></a>; a právě když se chystá
pročesat její rozpoutanou hřívu, vrazí do dveří Prokop neohlášen.</p>

<p class="mlptext">Princezna strnula a zbledla ještě víc. „Jdi, Marieke,“
vydechla a sevřela na hubených prsou peignoir. „Proč… jsi… přišel?“</p>

<p class="mlptext">Prokop se opíral o skříň, velmi bledý a s očima načisto
krvavýma. „Tak tedy,“ vyrazil zaškrceně, „to byl váš plán, že? To jste na mne
dobře nastrojili!“</p>

<p class="mlptext">Vstala jako udeřena: „Co – co – co to mluvíš?“</p>

<p class="mlptext">Prokop zaskřípal zuby. „Já vím, co mluvím. Tedy o to tady šlo:
abych… abych vám vydal Krakatit, že? Oni chystají válku, a vy, vy,“ zařval
tlumeně, „vy jste jejich nástroj! Vy i s vaší láskou! Vy i s vaším manželstvím,
vy špionko! A já, já měl být chycen na lep, abyste zabíjeli, abyste se mstili –“</p>

<p class="mlptext">Svezla se na kraj židle s očima úděsně vytřeštěnýma; celým
tělem jí zalomcoval strašný suchý vzlyk; chtěl se k ní vrhnout, ale zadržela ho
posuňkem ztuhlé ruky.</p>

<p class="mlptext">„Kdo vůbec jste?“ drtil Prokop. „Jste princezna? Kdo vás
zjednal? Považ, ničemná, žes chtěla povraždit tisíce tisíců; žes pomáhala tomu,
aby byla rozmetena města a aby náš svět, náš, a ne váš, svět nás lidí byl
rozbit! Rozbit, roztříštěn, zavražděn! Proč jsi to učinila?“ křičel a svezl se
na kolena plaze se k ní. „Co jsi to chtěla učinit?“</p>

<p class="mlptext">Zvedla se s tváří plnou hrůzy a odporu a couvla před ním.
Položil tvář na místo, kde seděla, a rozplakal se těžkým, hrubým chlapským
vzlykáním. Užuž by klekla vedle něho; ale přemohla se a ustoupila ještě dál,
tisknouc k prsoum ruce zkřivené křečí. „Tedy tohle,“ šeptala, „tohle ty myslíš!“</p>

<p class="mlptext">Prokop se dusil lítou bolestí. „Víš ty,“ křičel, „co je to
válka? Víš, co je Krakatit? Nikdy tě nenapadlo, že já jsem člověk? A – a – já
vás nenávidím! Proto tedy jsem vám byl dobrý! A kdybych byl Krakatit vydal,
bylo by najednou po všem; princezna by ujela a já, já –“ Vyskočil tluka se
pěstmi do hlavy. „A já to už chtěl udělat! Milion životů za – za – za – Co,
ještě málo? Dva miliony mrtvých! Deset milionů mrtvých! to – to – to už je
partie i pro princeznu, že? To už stojí za to se trochu zahodit! Já blázen!
Aaá,“ zavyl, „fuj! Já se vás děsím!“</p>

<p class="mlptext">Byl hrozný a netvorný s pěnou kolem úst, tváří naběhlou a očima
jako šílenec, těkajícíma v nystagmu nepříčetnosti. Tiskla se ke zdi zsinalá a vytřeštěná,
se rty zkřivenými děsem. „Jdi,“ zaúpěla, „jdi odtud!“</p>

<p class="mlptext">„Neboj se,“ chraptěl, „já tě nezabiju. Vždycky jsem se tě
děsil; a i když – i když jsi byla má, hrozil jsem se a nevěřil jsem ti – ani po
vteřinu. A přece, přece jsem tě – Já tě nezabiju. Já – já vím dobře, co dělám.
Já – já –“ Hledal něco, popadl láhev s kolínskou vodou, nalil si celou záplavu
na ruce a myl si čelo. „Ahah,“ vydechl, „ahaha. Ne-boj se! Ne – ne –“</p>

<p class="mlptext">Uklidnil se jaksi, klesl na židli a položil hlavu do dlaní. „Tedy,“
začal chraptivě, „tedy – tedy si můžeme pohovořit, že? Vidíte, jsem klidný.
Ani… ani prsty se mi netřesou…“ Vztáhl ruku, aby to ukázal; třásla se, až
hrozno se podívat. „Můžeme… nerušeně, že? Jsem už docela klidný. Můžete se
ustrojit. Tedy… váš strýček mi řekl, že… že jsem povinen… že je věc cti, abych
vám umožnil… napravit… napravit poklesek, a tedy že musím… prostě musím… si
vysloužit titul… prodat se, a tím zaplatit… oběť, kterou jste –“</p>

<p class="mlptext">Vzchopila se smrtelně bledá, aby něco řekla. „Počkejte,“
zarazil ji. „Ještě jsem ne – Vy všichni jste mysleli… a máte své pojmy o cti.
Tedy jste se strašně mýlili. Já nejsem kavalír. Já jsem… syn ševce. Na tom
nezáleží, ale… já jsem pária, rozumíte? Nízký a ničemný chlap. Já nemám žádnou
čest. Můžete mne vyhnat jako zloděje, nebo mne odvézt na pevnost. Já to
neudělám. Nedám Krakatit. Můžete si myslet… že jsem třeba tak podlý. Mohl bych
vám povídat… co si myslím o válce. Já byl ve válce… a viděl jsem dusivé plyny…
a vím, co lidé dovedou. Já nedám Krakatit. Nač bych vám to vykládal? Tomu vy
nerozumíte; jste prostě tatarská princezna, a příliš nahoře… Chci vám jenom
říci, že to neudělám, a že poníženě děkuju za čest – Ostatně jsem i zasnouben;
neznám jí sice, ale zasnoubil jsem se jí – To je má další ničemnost. Lituji, že
jsem… vůbec nebyl hoden vaší oběti.“</p>

<p class="mlptext">Stála jako zkamenělá, zarývajíc nehty do zdi. Bylo kruté
ticho, jen škrabání jejích nehtů skřípělo v nesnesitelném mlčení.</p>

<p class="mlptext">Zvedl se těžce a pomalu: „Chcete něco říci?“</p>

<p class="mlptext">„Ne,“ vydechla a její ohromné oči úporně tkvěly v prázdnu. Byla
chlapecky útlá v rozevřeném peignoiru; byl by se svezl na zem, aby políbil její
drkotající kolena.</p>

<p class="mlptext">Přiblížil se k ní spínaje ruce. „Princezno,“ řekl sevřeně, „teď
mne odvezou… pod titulem špiona nebo jak. Nebudu se už bránit. Děj se co děj;
jsem připraven. Vím, že vás už neuvidím. Neřeknete mně nic na cestu?“</p>

<p class="mlptext">Rty se jí chvěly, ale nepromluvila; ó bože, nač se to dívá tam
do prázdna?</p>

<p class="mlptext">Přistoupil až k ní. „Miloval jsem vás,“ vypravil ze sebe, „miloval
jsem vás víc, než jsem dovedl říci. Jsem nízký a hrubý člověk; ale teď vám mohu
říci, že… že jsem vás miloval jinak… a víc. Bral jsem vás… svíral jsem vás z úzkosti,
že nejste má, že mi uniknete; chtěl jsem se ujistit… Nikdy jsem tomu nemohl
věřit; a proto jsem –“ Nevěda, co činí, položil jí ruku na rameno; zachvěla se
pod teninkou látkou peignoiru. „Miloval jsem vás… jako zoufalec…“</p>

<p class="mlptext">Obrátila k němu oči. „Milý,“ zašeptala, a bledou lící jí
prokmitla matná vlna krve. Sklonil se rychle a políbil její prýskající rty;
nebránila se.</p>

<p class="mlptext">„Jak to, jak to,“ zaskřípěl zuby, „že tě i teď miluju?“ Divými
tlapami ji odtrhl od stěny a sevřel; zazmítala sebou tak zběsile, že kdyby
povolil, skácela by se na zem; i zachytil ji pevněji sám kolísaje jejím
zdivočelým odporem. Svíjela se se zuby zaťatými a rukama křečovitě vzepřenýma o
jeho prsa; vlasy jí padly přes tvář, hryzala se do nich, aby potlačila křik,
odstrkovala ho od sebe zlomena v pase a převalujíc se jako v padoucnici. Bylo
to nesmyslné a ohavné; měl jediné vědomí, že ji nesmí pustit na zem a že nesmí
porazit židli; a že… že… co by si počal, kdyby se mu vymkla? – že by se pak
hanbou musel propadnout. Strhl ji k sobě a zaryl se rty do její rozpoutané
kštice; našel rozpálené čelo; odvracela odporem hlavu a zoufale se snažila
uvolnit svěrák jeho paží.</p>

<p class="mlptext">„Dám, dám Krakatit,“ slyšel trna svůj vlastní hlas. „Dddám,
slyšíš? Všecko dám! Válku, novou válku, nové miliony mrtvých. Mně – mně – mně
je vše jedno. Chceš? Řekni jen slovo – Říkám ti přece, že dám Krakatit!
Přísahám, já – já ti pří-sss – Miluju tě, slyšíš? Ať – ať – ať už se děje co
chce! A – a – kdyby měl zajít celý svět – Já tě miluju!“</p>

<p class="mlptext">„Pusť,“ zakvílela lomcujíc sebou.</p>

<p class="mlptext">„Nemohu,“ sténal ponořen tváří v její vlasy. „Jsem nejbídnější
člověk. Zra-zradil jsem celý svět, celý lidský svět. Naplij mně do tváře, ale
ne-vy-háněj mne! Proč tě nemohu pustit? Dám Krakatit, slyšíš? přísahal jsem to;
ale teď, teď mne nech zapomenout! Kde – kde – kde máš ústa? Jsem podlec, ale
líbej mne! Jsem ztra-ztra–“</p>

<p class="mlptext">Zakolísal, jako by měl padnout; nyní se mu mohla vymknout,
tápal rukama do prázdna; tu zvrátila hlavu, přehodila vlasy nazad a nastavila
mu rty. Vzal ji do rukou, ztuhlou a pasivní; líbal její sevřená ústa, palčivé
líce, krk, oči; vzlykal chraptivě, nebránila se, nechala se přímo nést. Zděsil
se její nehybné trpnosti a pustil ji couvaje. Zapotácela se, přejela si dlaní
čelo, usmála se uboze – byl to strašlivě žalný pokus o úsměv – a vzala ho kolem
krku.</p>

</div>
</body>
</html>