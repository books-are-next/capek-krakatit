<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    
    <title>Krakatit</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">XXXVIII.</h2>

<p class="mlptextbez1radku">Chodba byla prázdná. Kradl se, jak tiše to vůbec šlo,
k pokojům princezniným a čekal přede dveřmi, nepohnutý jako plechový rytíř tam
dole ve vestibulu. Vyběhla komorná, vykřikla strašně, jako by viděla bubáka, a zmizela
ve dveřích. Po chvíli je otevřela, docela vytřeštěná, a couvajíc mu ukázala
beze slova dovnitř, načež se co nejrychleji ztratila. Princezna se mu vlekla
vstříc; halila se v dlouhý plášť, patrně jen tak vyskočila z postele, a vlasy
nad čelem měla slepené a zmáčené, jako by právě odhodila chladivý obklad, a byla
šedivě bledá a nehezká. Pověsila se mu na krk a zvedla k němu rty rozpukané
horkostí. „To jsi hodný,“ šeptala mátožně. „Mně hlava třeští migrénou, oh bože!
Prý máš samé pumy po kapsách? Já se tě nebojím. Jdi teď, nejsem hezká. Přijdu k
tobě v poledne, nepůjdu jíst, řeknu, že mi není dobře. Jdi.“ Dotkla se jeho úst
obolenými, loupajícími se rty a zakryla si tváře, aby ji ani neviděl.</p>

<p class="mlptext">Provázen panem Holzem vracel se do laboratoře; každý před ním
stanul, uhnul, uskočil raději až za příkop. Pustil se znovu do práce jako
posedlý; mísil látky, jež by nikoho nenapadlo mísit, slepě a bezpečně jist, že
tohle je třaskavina; plnil tím lahvičky, škatulky od sirek, plechové konzervy,
všecko, co mu padlo do rukou; měl toho plný stůl, okenní rámy i podlahu,
překračoval to, neměl se už kde postavit. Po poledni vklouzla k němu princezna
zastřená závojem a zahalená v plášti až po nos. Běžel k ní a chtěl ji obejmout,
odstrčila ho. „Ne, ne, nejsem dnes hezká. Prosím tě, pracuj; budu se na tebe
dívat.“</p>

<p class="mlptext">Usedla na krajíček židle zrovna uprostřed strašného arzenálu
oxozonidových třaskavin. Prokop rychle, se sevřenými rty něco vážil a mísil,
zasyčelo to, kysele začpělo, načež to s neskonalou pozorností filtroval. Dívala
se na jeho ruce nehnutýma, palčivýma očima. Oba mysleli na to, že dnes přijede
následník.</p>

<p class="mlptext">Prokop hledal něco očima na regálu s lučebninami. Vstala,
pozvedla závoj, vzala ho kolem krku a přimkla se pevně k jeho ústům sevřenými
suchými rty. Potáceli se mezi lahvemi s vratkým oxozobenzolem a děsnými
fulmináty, dvojice němá a křečovitá; ale opět ho odstrčila a usedla zastírajíc
si obličej. Ještě rychleji, sledován jejíma očima, dal se Prokop do práce jako
pekař mísící chléb; a toto bude látka z nejďábelštějších, jaké kdy člověk
vyrobil; nedůtklivá hmota, vzteklý a hrůzně citlivý olej, prchlost a náruživost
sama. A toto, průhledné jako voda, těkavé jako éter, to tedy je ono: děsná věc
trhavá a nevypočitatelná, divost nejvýbušnější. Ohlížel se, kam postavit láhev
naplněnou tímto nepojmenovaným. Usmála se, vzala mu ji z ruky a chovala ji na
klíně mezi sepnutýma rukama.</p>

<p class="mlptext">Venku pan Holz křikl na někoho: „Stůj!“ Prokop vyběhl ven. Byl
to oncle Rohn stojící povážlivě blízko třaskavé pasti.</p>

<p class="mlptext">Prokop šel až k němu. „Co tu hledáte?“</p>

<p class="mlptext">„Minku,“ řekl oncle Charles krotce, „není jí dobře, a proto –“</p>

<p class="mlptext">Prokopovi to škublo ústy. „Pojďte si pro ni,“ řekl a dovedl – ho
dovnitř.</p>

<p class="mlptext">„Ach, oncle Charles,“ vítala ho princezna přívětivě. „Pojď se
dívat, je to hrozně zajímavé.“</p>

<p class="mlptext">Oncle Rohn se podíval pátravě po ní a po světnici, a ulevilo
se mu. „To bys neměla, Minko,“ pronesl káravě.</p>

<p class="mlptext">„Proč ne?“ namítla nevinně.</p>

<p class="mlptext">Bezradně pohlédl na Prokopa. „Protože… protože máš horečku.“</p>

<p class="mlptext">„Tady mi je líp,“ děla klidně.</p>

<p class="mlptext">„Vůbec bys neměla…,“ vzdychl le bon prince vážně se kaboně.</p>

<p class="mlptext">„Mon oncle, víš, že vždycky dělám, co chci,“ ukončila
neodvolatelně rodinný výstup, zatímco Prokop odklízel ze židle krabičky s fudroajantní
diazosloučeninou. „Posaďte se,“ zval Rohna zdvořile.</p>

<p class="mlptext">Oncle Charles nezdál se nadšen celou situací. „Nezdržujeme
vás… nezdržujeme tě v práci?“ ptal se Prokopa bezcílně.</p>

<p class="mlptext">„Naprosto ne,“ řekl Prokop drtě mezi prsty infuzorní hlinku.</p>

<p class="mlptext">„Co to děláš?“</p>

<p class="mlptext">„Třaskaviny. Prosím, tu láhev,“ obrátil se k princezně.</p>

<p class="mlptext">Podala mu ji a „Tumáš,“ řekla provokativně a naplno. Oncle
Rohn sebou trhl, jako by ho píchl; ale tu již ho upoutala rychlá sice, ale
nekonečně opatrná pečlivost, s níž Prokop odkapával čirou tekutinu na hromádku
hlinky.</p>

<p class="mlptext">Odkašlal a ptal se: „Čím se to může zanítit?“</p>

<p class="mlptext">„Otřesem,“ odpověděl Prokop dále odpočítávaje kapky.</p>

<p class="mlptext">Oncle Charles se otočil po princezně. „Bojíš-li se, oncle,“
řekla suše, „nemusíš na mne čekat.“</p>

<p class="mlptext">Usadil se rezignovaně a zaklepal holí na plechovou krabici od
kalifornských broskví. „Co je v tomhle?“</p>

<p class="mlptext">„To je ruční granát,“ vysvětloval Prokop. „Hexanitrofenylmetylnitramin
a šroubové matičky. Potěžkej to.“</p>

<p class="mlptext">Oncle Rohn upadl v rozpaky. „Nebylo by snad… na místě… trochu
víc opatrnosti?“ ptal se toče mezi prsty krabičkou od sirek, kterou sebral na
pultě.</p>

<p class="mlptext">„Zajisté,“ souhlasil Prokop a vzal mu krabičku z rukou. „To je
chlorargonát. S tím si nehraj.“</p>

<p class="mlptext">Oncle Charles se zamračil. „Mám z toho všeho… trochu
nepříjemný dojem zastrašování,“ podotkl ostře.</p>

<p class="mlptext">Prokop hodil krabičku na stůl: „Tak? A já zas měl dojem zastrašování,
když jste mi hrozili pevností.“</p>

<p class="mlptext">„… Mohu říci,“ pravil Rohn spolknuv tu námitku, „že na mne to
celé počínání… zůstává bez vlivu.“</p>

<p class="mlptext">„Ale na mne má ohromný vliv,“ prohlásila princezna.</p>

<p class="mlptext">„Bojíš se, že něco provede?“ obrátil se k ní le bon prince.</p>

<p class="mlptext">„Já doufám, že něco provede,“ řekla nadějně. „Myslíš, že by to
nedovedl?“</p>

<p class="mlptext">„O tom nepochybuji,“ vyhrkl Rohn. „Půjdeme už?“</p>

<p class="mlptext">„Ne. Já bych mu chtěla pomáhat.“</p>

<p class="mlptext">Zatím Prokop přelamoval v prstech kovovou lžičku. „K čemu je
to?“ ptala se zvědavě.</p>

<p class="mlptext">„Došly mně hřebíky,“ bručel. „Nemám čím plnit bomby.“
Rozhlížel se hledaje něco kovového. Tu princezna vstala, zarděla se, strhla si
chvatně rukavičku a smekla s prstu zlatý prsten. „Vezmi si to,“ děla tiše,
zalita ruměncem a s očima sklopenýma. Přijal jej trna; bylo to téměř
slavnostní… jako zasnoubení. Váhal potěžkávaje prsten v dlani; zvedla k němu
oči v naléhavé a horoucí otázce; i pokývl vážně a položil prsten na dno
plechové krabičky.</p>

<p class="mlptext">Oncle Rohn starostlivě, přesmutně mrkal ptačíma očima poety.</p>

<p class="mlptext">„Teď můžeme jít,“ zašeptala princezna.</p>

<p class="mlptextbez1radku3">Kvečeru přijel dotyčný následník bývalého trůnu.
U vchodu čestná rota, hlášení, špalír služebnictva a takové ty okolky; park i zámek
slavnostně osvětleny. Prokop seděl na návršíčku před laboratoří a díval se
mračnýma očima k zámku. Nikdo tudy nešel; bylo ticho a temno, jen zámek zářil
prudkými snopy paprsků.</p>

<p class="mlptext">Prokop vzdychl ode dna a vstal. „Do zámku?“ ptal se pan Holz a
přendal revolver z kapsy u kalhot do kapsy svého věčného gumáku.</p>

<p class="mlptext">Jdou parkem už zhaslým; dvakrát nebo třikrát ustoupí před nimi
nějaká postava do houští, asi padesát kroků za nimi je pořád slyšet něčí chůzi
ve spadaném listí, ale jinak je tu pusto, syrově pusto. Jen v zámku plane celé
křídlo velkými zlatými okny.</p>

<p class="mlptext">Je podzim, je už podzim. Zda ještě v Týnici stříbrně odkapává
studna? Ani vítr nevane, a přece to zebavě šustí, na zemi nebo ve stromech? Na
nebi rudou proužkou padá hvězda.</p>

<p class="mlptext">Několik pánů ve fracích, hle, jak jsou skvělí a šťastní,
vycházejí na plošinu zámeckých schodů, žvaní, pokuřují, smějí se a už se zas
vracejí. Prokop nehnutě sedí na lavičce, otáčeje v roztřískaných prstech
plechovou krabičkou. Někdy si zachrastí jako dítě svým chřestítkem. Je tam
rozlámaná lžička, prsten a bezejmenná látka.</p>

<p class="mlptext">Pan Holz se ostýchavě přiblížil. „Dnes nemůže přijít,“ povídá
šetrně.</p>

<p class="mlptext">„Já vím.“</p>

<p class="mlptext">V hostinském křídle se rozžíhají okna. Tato řada, to jsou „knížecí
pokoje“. Nyní svítí celý zámek, vzdušný a prolamovaný jako sen. Všechno tam je:
bohatství neslýchané, krása, ctižádost a sláva a hodnosti, plíšky na prsou,
požitky, umění žít, jemnost a duchaplnost a sebevědomí; jako by to byli jiní
lidé – jiní lidé než my –</p>

<p class="mlptext">Jako umíněné dítě řinčí Prokop svým chřestítkem. Ponenáhlu
okna zhasínají; ještě svítí tamto, jež je Rohnovo, a toto červené, kde je
ložnice princeznina. Oncle Rohn otvírá okenice a vdechuje noční chlad; a potom
přechází ode dveří k oknu, ode dveří k oknu, pořád a pořád. Za zastřeným oknem
princezniným se nehýbe ani stín.</p>

<p class="mlptext">I oncle Rohn už zhasil; nyní svítí jediné zardělé okno. Zda
najde lidská myšlenka cestu, zda si prorazí a mocí provrtá dráhu těmi sto či
kolika metry němého prostoru, aby zasáhla bdící mozek druhého člověka? Co ti
mám vzkázat, tatarská kněžno? Spi, je už podzim; a je-li nějaký Bůh, ať ti
hladí palčivé čelo.</p>

<p class="mlptext">Červené okno zhaslo.</p>

</div>
</body>
</html>