<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    
    <title>Krakatit</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">XVII.</h2>

<p class="mlptextbez1radku">Prokop s úžasem vzhlédl na pana Carsona. Kupodivu,
teď už to nebyla ta mopsličí tvář lesknoucí se blahem; všecko zvážnělo a zpřísnělo
na horlivém mužíkovi, oči zapadly pod těžkými víčky a jen chvílemi se zařízly
matným břitem. „Nebuďte blázen,“ pronesl důrazně. „Prodejte nám Krakatit, a je
to.“</p>

<p class="mlptext">„Jak vůbec víte…,“ zahučel Prokop.</p>

<p class="mlptext">„Všecko vám povím. Čestné slovo, všecko. Byl u nás pan Tomeš.
Přinesl patnáct deka a formuli. Bohužel nepřinesl taky postup. Ani on, ani naši
chemikové dosud na to nepřišli, jak to dostat dohromady. Nějaký trik, že?“</p>

<p class="mlptext">„Ano.“</p>

<p class="mlptext">„Hm. Třeba se na to přijde i bez vás.“</p>

<p class="mlptext">„Nepřijde.“</p>

<p class="mlptext">„Pan Tomeš… něco o tom ví, ale dělá s tím tajnosti. Pracoval u
nás při zamčených dveřích. Je hrozně špatný chemik, ale je chytřejší než vy.
Aspoň nežvaní o tom, co ví. Proč jste mu to říkal? Neumí nic, jen pumpovat
zálohy. Měl jste přijít sám.“</p>

<p class="mlptext">„Já ho k vám neposlal,“ bručel Prokop.</p>

<p class="mlptext">„Aha,“ spustil pan Carson, „ohromně zajímavé. K nám přišel ten
váš pan Tomeš –“</p>

<p class="mlptext">„Kam vlastně?“</p>

<p class="mlptext">„K nám. Továrny v Balttin. Znáte?“</p>

<p class="mlptext">„Neznám.“</p>

<p class="mlptext">„Zahraniční podnik. Báječně moderní. Pokusná laboratoř s novými
třaskavinami. Děláme keranit, metylnitrát, žlutý prach a takové věci. Hlavně
armádní, víte? Tajné patenty. Vy nám prodáte Krakatit, co?“</p>

<p class="mlptext">„Ne. A Tomeš je tam u vás?“</p>

<p class="mlptext">„Aha, pan Tomeš; počkejte, to je švanda. Tak tedy k nám přijde
a povídá: Tohle je odkaz mého přítele, geniálního chemika Prokopa. Umřel mně v náruči
a posledním dechem, haha, mně svěřil, hahaha, ohromné, co?“</p>

<p class="mlptext">Prokop se jen křivě usmál. „A je Tomeš dosud… v Balttinu?“</p>

<p class="mlptext">„Počkejte. To se rozumí, nejdřív jsme ho zadrželi… jako špiona.
K nám jich chodí spousta, víte? A ten prášek, Krakatit, jsme dali přezkoušet.“</p>

<p class="mlptext">„Výsledek?“</p>

<p class="mlptext">Pan Carson zvedl ruce k nebi. „Bá-báječný!“</p>

<p class="mlptext">„Jaká je detonační rychlost? Jaké jste našli Q? Jaké t? Čísla!“</p>

<p class="mlptext">Pan Carson spustil ruce, až to pláclo, a vyvalil užasle oči: „Člověče,
jakápak čísla! První pokus… padesát procent škrobu… a crusher gauge se roztrhl
na střepy; jeden inženýr a dva laboranti… taky na střepy. Věřil byste? Pokus
číslo dvě: Trauzlův blok, devadesát procent vazelíny, a bum! sebralo to střechu
a jeden dělník zabit; z bloku zůstal jen škvarek. Tak se do toho pustili
vojáci; smáli se nám… že to umíme jako… vesnický kovář. Dali jsme jim trochu;
nacpali to do dělové hlavně, s rozemletým dřevěným uhlím. Ohromný výsledek.
Sedm kanonýrů i se setníkem… Jednu nohu pak našli tři kilometry daleko. Za dva
dny dvanáct mrtvých, tu máte čísla, haha! Báječné, co?“</p>

<p class="mlptext">Prokop chtěl něco říci, ale spolkl to. Dvanáct mrtvých za dva
dny, u čerta!</p>

<p class="mlptext">Pan Carson si hladil kolena a zářil. „Třetí den jsme si dali
pokoj. Víte, dělá to špatný dojem, když… je mnoho takových případů. Dali jsme
jen flegmatizovat Krakatit… asi tři decigramy… v glycerinu a podobně. Prase
laborant nechal asi špetku volně ležet, a v noci, když byla laboratoř zamčena –“</p>

<p class="mlptext">„– to vybuchlo,“ vyhrkl Prokop.</p>

<p class="mlptext">„Ano. V deset třicet pět. Laboratoř byla na třísky, krom toho
asi dva objekty… Vzalo to s sebou nějaké tři tuny metylnitrátu Probst – Zkrátka
asi šedesát mrtvých, no. To se ví, náramné vyšetřování a kdesi cosi. Ukázalo
se, že nikdo v laboratoři nebyl, že to muselo patrně vybuchnout –“</p>

<p class="mlptext">„– samo od sebe,“ doplnil Prokop sotva dýchaje.</p>

<p class="mlptext">„Ano. Vám také?“</p>

<p class="mlptext">Prokop ponuře kývl.</p>

<p class="mlptext">„Tak vidíte,“ řekl pan Carson rychle. „Není to k ničemu. Tuze
nebezpečná věc. Prodejte nám to, a je to, máte to z krku. Co byste s tím dělal?“</p>

<p class="mlptext">„A co byste s tím dělali vy?“ vycedil Prokop.</p>

<p class="mlptext">„My už… my jsme na to zařízeni. Božínku, pár těch mrtvých – Ale
vás by byla škoda.“</p>

<p class="mlptext">„Ale Krakatit v porcelánové krabici nevybuchl,“ mínil Prokop
úporně přemýšleje.</p>

<p class="mlptext">„Chválabohu ne. Kdepak!“</p>

<p class="mlptext">„A bylo to v noci,“ přemýšlel Prokop dál.</p>

<p class="mlptext">„V deset třicet pět. Přesně.“</p>

<p class="mlptext">„A… ta špetka Krakatitu ležela na zinkovém… na kovovém plechu,“
tvrdil Prokop dále.</p>

<p class="mlptext">„Ten na to nemá vliv,“ vybleptl mužík trochu zmaten, kousl se
do rtu a jal se přecházet po laboratoři. „Bylo to… bylo to asi jen
okysličování,“ zamlouval to po chvíli. „Nějaký chemický proces. Směs s glycerinem
taky nevybuchla.“</p>

<p class="mlptext">„Protože není vodivá,“ zamumlal Prokop. „Nebo nemůže
ionizovat, já nevím.“</p>

<p class="mlptext">Pan Carson se nad ním zastavil s rukama na zádech. „Vy jste
moc chytrý,“ řekl uznale. „Musíte dostat mnoho peněz. Tady je vás škoda.“</p>

<p class="mlptext">„Je Tomeš pořád v Balttinu?“ ptal se Prokop, vší silou se
přemáhaje, aby to vyznělo lhostejně.</p>

<p class="mlptext">Panu Carsonovi to nějak blýsklo pod brejlemi. „Máme ho na
očích,“ řekl vyhýbavě. „Sem se už jistě nevrátí. Přijeďte k nám… třeba ho
najdete, když – tak – tuze – chcete,“ slabikoval důrazně.</p>

<p class="mlptext">„Kde je?“ opakoval Prokop tvrdohlavě, dávaje najevo, že jinak
nemluví.</p>

<p class="mlptext">Pan Carson zamával rukama jako pták. „No, utekl,“ dodával na
Prokopův nechápavý pohled.</p>

<p class="mlptext">„Utekl?“</p>

<p class="mlptext">„Vypařil se. Špatně hlídán, tuze chytrý. Zavázal se, že
sestrojí celý Krakatit. Zkoušel to… asi šest neděl. Stál nás hrozné peníze. Pak
zmizel, lump. Nevěděl si asi rady, co? Neumí nic.“</p>

<p class="mlptext">„A kde je?“</p>

<p class="mlptext">Pan Carson se naklonil k Prokopovi. „Lump. Teď nabízí Krakatit
jinému státu. Přitom jim přinesl taky náš metylnitrát, ten taškář. Sedli mu na
lep, teď dělá u nich.“</p>

<p class="mlptext">„Kde?“</p>

<p class="mlptext">„Nesmím říci. Na mou čest, nesmím. A když nám pláchl, jel
jsem, haha, navštívit váš hrob. Pieta, co? Geniální chemik, a nikdo ho tady
nezná. To byla práce, člověče. Musel jsem inzerovat jako blbec. To se ví, že si
toho všimli… ti druzí, víte? Rozumíte mi?“</p>

<p class="mlptext">„Ne.“</p>

<p class="mlptext">„Tak se pojďte podívat,“ řekl pan Carson čile a zamířil k protější
stěně. „Tady,“ řekl a ťukal na prkno.</p>

<p class="mlptext">„Co je?“</p>

<p class="mlptext">„Kulka. Někdo tu byl.“</p>

<p class="mlptext">„A kdo po něm střelil?“</p>

<p class="mlptext">„No já přece. Kdybyste byl sem lezl… oknem… takhle před
čtrnácti dny, byl by vás třeba někdo… moc šeredně vzal na mušku.“</p>

<p class="mlptext">„Kdo?“</p>

<p class="mlptext">„To je jedno, ten nebo onen stát. Tady si, holenku, podávaly
dvéře tuze velké mocnosti. A vy jste zatím někde, haha, chytal ryby, co?
Báječný chlapík! Ale poslyšte, drahoušku,“ řekl najednou starostlivě, „neračte
raději chodit sám. Nikdy a nikde, rozumíte?“</p>

<p class="mlptext">„Nesmysl!“</p>

<p class="mlptext">„Počkejte. Žádný granátník. Velmi nenápadní lidé. Dnes se to
dělá… náramně diskrétně.“ Pan Carson se zastavil u okna a bubnoval na sklo. „Nemáte
ponětí, co jsem na svůj inzerát dostal dopisů. Asi šest Prokopů se hlásilo…
Pojďte se honem podívat!“</p>

<p class="mlptext">Prokop přistoupil k oknu. „Co je?“</p>

<p class="mlptext">Pan Carson jen ukázal krátkým prstem na silnici. Motal se tam
na velocipédu nějaký mládenec v zoufalém zápase s rovnováhou, přičemž každé
kolo jevilo umíněnou náklonnost jet jiným směrem. Pan Carson tázavě pohlédl na
Prokopa.</p>

<p class="mlptext">„Učí se asi jezdit,“ mínil Prokop nejistě.</p>

<p class="mlptext">„Náramný nešika, že?“ řekl pan Carson a otevřel okno. „Bob!“</p>

<p class="mlptext">Mladík na kole se zastavil jako přibitý: „Yessr.“</p>

<p class="mlptext">„Go to the town for our car!“</p>

<p class="mlptext">„Yessr.“ A přišlápnuv pedály svištěl mladý cyklista k městu.</p>

<p class="mlptext">Pan Carson se obrátil od okna. „Ir. Velmi obratný hoch. Co
jsem chtěl říci? Aha. Tedy asi šest Prokopů se mi hlásilo – schůzky na různých
místech, zejména v noci – švanda, že? Přečtěte si tenhle lístek.“</p>

<p class="mlptext">„Přijďte zítra v deset večer do mé laboratoře, ing. Prokop,“
četl Prokop jako ve snu. „Ale vždyť je to… bezmála… mé písmo!“</p>

<p class="mlptext">„Tak vidíte,“ zubil se pan Carson. „Holenku, tady je horká
půda. Prodejte to, ať máte pokoj!“</p>

<p class="mlptext">Prokop zavrtěl hlavou.</p>

<p class="mlptext">Pan Carson na něm spočinul těžkým, neodbytným pohledem. „Můžete
žádat… řekněme… dvacet milionů. Prodejte nám Krakatit.“</p>

<p class="mlptext">„Ne.“</p>

<p class="mlptext">„Dostanete všecko zpátky. Dvacet milionů. Člověče, prodejte
to!“</p>

<p class="mlptext">„Ne,“ řekl Prokop těžce. „Nechci mít co dělat… s vašimi
válkami. Nechci.“</p>

<p class="mlptext">„Co máte tady? Geniální chemik a… bydlí v prkenné boudě!
Krajani! Já to neznám. Velký člověk nemá žádné krajany. Nekoukejte na nic!
prodejte to a –“</p>

<p class="mlptext">„Nechci.“</p>

<p class="mlptext">Pan Carson strčil ruce do kapes a zívl. „Války! Myslíte, že
jim zabráníte? Pche! Prodejte a nestarejte se k čemu. Vy jste učenec… co je vám
po ostatním? Války! Jděte, nebuďte směšný. Pokud mají lidé nehty a zuby –“</p>

<p class="mlptext">„Neprodám,“ drtil Prokop mezi zuby.</p>

<p class="mlptext">Pan Carson pokrčil rameny. „Jak chcete. Najdeme si to sami.
Nebo to najde Tomeš. Taky dobře.“</p>

<p class="mlptext">Bylo chvíli ticho. „Mně je to jedno,“ ozval se pan Carson. „Je-li
vám to milejší, pojedeme s tím do Francie, do Anglie, kam chcete, třeba do
Číny. My oba, víte? Tady by nám to nikdo nezaplatil. Byl byste osel, kdybyste to
prodal za dvacet milionů. Spolehněte se na Carsona. Tak co?“</p>

<p class="mlptext">Prokop rozhodně zavrtěl hlavou.</p>

<p class="mlptext">„Charakter,“ prohlásil pan Carson uznale. „Všecka čest. To se
mně ohromně líbí. Poslyšte, vám to řeknu. Naprosté tajemství. Ruku na to.“</p>

<p class="mlptext">„Neptám se po vašich tajemstvích,“ bručel Prokop.</p>

<p class="mlptext">„Bravo. Diskrétní člověk. Můj typ, pane.“</p>

</div>
</body>
</html>