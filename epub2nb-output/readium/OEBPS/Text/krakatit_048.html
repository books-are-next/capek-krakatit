<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    
    <title>Krakatit</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">XLIII.</h2>

<p class="mlptextbez1radku">Neviděl princeznu od té doby, co ulehla; jen mu psala
několikrát denně kratičké a horoucí dopisy, jež víc tajily, než povídaly. Od
Paula slyšel, že polehává a opět přechází po pokojích; nemohl pochopit, že k němu
nepřijde, sám již vstával z postele a čekal, že ho aspoň na minutku zavolá.
Nevěděl, že ona zatím plivá krev z tuberkulózní kaverny, která se v ní akutně
otevřela; nenapsala mu to, patrně se děsila, že by se mu jaksi ošklivěla, že by
ho pálily na rtech stopy jejích někdejších polibků nebo co; a hlavně, hlavně se
hrozila toho, že by se nezdržela a i nyní ho pocelovala horečnými rty. Neměl
tušení, že v jeho vlastních chrchlech našli doktoři stopy infekce, což uvádělo
princeznu v zoufalství sebeobviňování a úzkosti; nevěděl prostě nic, vztekal
se, že s ním dělají takové okolky, když už se cítí skoro zdráv, a trnul
studeným děsem, když opět uplynul den, aniž princezna projevila přání vidět ho.
Omrzel jsem se jí, napadlo ho; nikdy jsem pro ni nebyl víc než chvilkový
rozmar. Podezříval ji ze všeho možného; nechtěl se ponížit k tomu, aby sám
naléhal na schůzku, nepsal jí skorem a jen čekal v lenošce s rukama a nohama
ledovějícíma, že ona přijde, že vzkáže, že se něco vůbec stane.</p>

<p class="mlptext">Za slunečných dnů smí už ven do podzimního parku, smí posedět
na výsluní obalen plédy; chtěl by je shodit a potloukat se někde u rybníka se
svými černými myšlenkami, ale vždycky je tu Krafft, Paul nebo Holz nebo i sám
Rohn, vlídný a zamyšlený poeta Charles, který má pořád něco na jazyku, ale
nikdy to neřekne; místo toho rozjímá o vědě, osobní zdatnosti, úspěchu a hrdinství
a já nevím o čem ještě. Prokop poslouchá jedním uchem; má dojem, že le bon
prince se neobyčejně namáhá zainteresovat jej bůhvíproč na vysoké ctižádosti.
Zničehonic dostal od princezny zmatenou bumagu, aby se držel a nebyl ostýchavý;
a hned nato k němu Rohn přivedl úsečného starého pána, na kterém vše
prozrazovalo oficíra převlečeného do civilu. Úsečný pán se vyptával Prokopa, co
hodlá podnikat v budoucnosti. Prokop, trochu dopálen jeho tónem, odpovídal
bryskně a velkopansky, že hodlá vytěžit své vynálezy.</p>

<p class="mlptext">„Vojenské vynálezy?“</p>

<p class="mlptext">„Nejsem voják.“</p>

<p class="mlptext">„Váš věk?“</p>

<p class="mlptext">„Třicet osm.“</p>

<p class="mlptext">„Služba?“</p>

<p class="mlptext">„Žádná. A vaše?“</p>

<p class="mlptext">Úsečný pán se trochu zmátl. „Míníte své vynálezy prodat?“</p>

<p class="mlptext">„Ne.“ Cítil, že je vyslýchán a potěžkáván vysoce oficiálně;
nudilo ho to, odrýval stručné odpovědi a jen tu a tam ráčil utrousit špetku své
učenosti nebo hrst balistických čísel, vida, že tím dělá Rohnovi zvláštní
radost. Skutečně, le bon prince zářil a pořád pokukoval na úsečného pána, jako
by se ho ptal: Nu tak, co říkáte tomu zázraku? Úsečný pán však neřekl nic a konečně
se vlídně poroučel.</p>

<p class="mlptext">Den nato přiletěl Carson hned ráno, mnul si nadšeně ruce a vypadal
nesmírně důležitě. Tlachal páté přes deváté a pořád sondoval; nadhazoval
neurčitá slovíčka, jako „budoucnost“ a „kariéra“ a „báječný úspěch“; víc
nechtěl říci, zatímco Prokop se nechtěl vůbec ptát. A pak přišlo psaní od
princezny, bylo velmi vážné a divné: „Prokope, dnes bude na Tobě učinit
rozhodnutí. Já je učinila a nelituji toho. Prokope, v této poslední chvíli Ti
pravím, že Tě miluji a budu na Tebe čekat, jak dlouho bude třeba. I kdybychom
se museli načas odloučit – a musí to být, neboť Tvá žena nemůže být Tvou
milenkou –, kdyby nás na léta rozloučili, budu Ti pokornou nevěstou; už to, už
to mi je takovým štěstím, že Ti to nemohu říci; chodím po pokoji omámená a koktám
Tvé jméno; milý, milý, nedovedeš si představit, jak jsem byla nešťastna od té
chvíle, co se to s námi stalo. A nyní učiň, abych se mohla opravdu jmenovati
Tvou W.“</p>

<p class="mlptext">Prokop tomu dobře nerozuměl; četl to bezpočtukrát a nemohl
prostě uvěřit, že princezna míní zkrátka a dobře… Chtěl se k ní rozběhnout, ale
nevěděl kudy kam ukrutnými rozpaky. Snad je to jen nějaký ženský nebo citový
výbuch, který se nesmí brát doslova a kterému vůbec nerozumím; což se v ní
vyznáš? Zatímco takto rozjímal, přišel k němu oncle Charles provázený Carsonem.
Oba vypadali tak… oficiálně a slavnostně, že v Prokopovi hrklo: Jdou mně říci,
že teď mne odvezou na pevnost; princezna něco zavařila, a je zle. Hledal očima
nějakou zbraň, kdyby snad došlo k násilí; vybral si mramorové těžítko a usedl
přemáhaje tlučení srdce.</p>

<p class="mlptext">Oncle Rohn se podíval na Carsona a Carson na Rohna s němou
otázkou, kdo má začít. Začal tedy oncle Rohn: „To, co vám jdeme říci, je… do
jisté míry… nepochybně…“ Bylo to známé Rohnovo plavání; ale náhle se sebral a dal
se do toho odvážněji: „Můj milý, co ti jdeme říci, je věc velmi vážná a…
diskrétní. Není to jenom v tvém zájmu, abys učinil… nýbrž naopak… Zkrátka byla
to nejprve její myšlenka a… co mne se týče, tu po zralé úvaze… Ostatně jí nelze
klást mezí; je umíněná… a vášnivá. Mimoto vskutku, jak se zdá, si vzala do
hlavy… Zkrátka je na všechny strany lépe najít slušné východisko,“ vyhrkl s úlevou.
„Pan ředitel ti to vysvětlí.“</p>

<p class="mlptext">Carson, čili pan ředitel, si nasadil pomalu a důstojně brejle;
vypadal až znepokojivě vážně, docela jinak než kdy dosud. „Je mi ctí,“ začal, „tlumočit
vám přání… našich nejvyšších vojenských kruhů, abyste vstoupil do svazku naší
armády. Totiž samozřejmě jen do vyšší technické služby, která leží ve směru
vaší práce, a to hned v hodnosti abych tak řekl… Chci říci, že není sice
naprosto zvykem vojensky aktivovati – krom případu války – civilní odborníky,
ale v našem případě – vzhledem k tomu, že přítomná situace si nezadá mnoho s válkou
– se zvláštním zřením k vašemu vskutku mimořádnému, přítomnými poměry ještě
více pointovanému významu, a… se zcela ojedinělým ohledem k vašemu výjimečnému
postavení, nebo přesněji řečeno k vašim… v nejvyšší míře soukromým závazkům –“</p>

<p class="mlptext">„K jakým závazkům?“ přerušil ho Prokop chraptivě.</p>

<p class="mlptext">„Nu,“ zabreptal Carson trochu zmaten, „myslím… váš zájem, váš
poměr…“</p>

<p class="mlptext">„Já jsem se vám z žádného zájmu nezpovídal,“ odbyl ho Prokop
příkře.</p>

<p class="mlptext">„Haha,“ spustil pan Carson jaksi osvěžen touto hrubostí, „to
se ví že ne; nebylo taky třeba. Holenku, s tím jsme se taky tam nahoře
neoháněli, co? To se rozumí že ne. Prostě osobní ohledy a tečka. Vlivná
intervence, víte? Ke všemu jste dokonce cizozemec – Ostatně i to je vyřízeno,“
dodal honem. „Stačí, když podáte žádost o udělení našeho státního občanství.“</p>

<p class="mlptext">„Aha.“</p>

<p class="mlptext">„Chtěl jste říci?“</p>

<p class="mlptext">„Nic, jen aha.“</p>

<p class="mlptext">„Aha. Tak to je všecko, ne? Stačí tedy podat formální žádost
a… mimoto… Nu, chápete přece, že… že je třeba jisté záruky, ne? Prostě si něčím
vysloužíte hodnost, která se vám udělí… za mimořádné zásluhy, že ano?
Předpokládá se, že… že vydáte armádní správě… rozumíte, že vydáte…“</p>

<p class="mlptext">Bylo hrozné ticho. Le bon prince se díval z okna, Carsonovy
oči zmizely za blýskavými skly; a Prokopovi se svíralo srdce úzkostí.</p>

<p class="mlptext">„… že totiž vydáte… prostě vydáte…,“ koktal Carson stěží
dýchaje napětím.</p>

<p class="mlptext">„Co?“</p>

<p class="mlptext">Carson napsal prstem do vzduchu veliké K. „Nic víc,“ vydechl
odlehčen. „Den nato dostanete dekret… jmenován extra statum<a href="../Text/krakatit_063.html#_ftn40" title="" class="pcalibre calibre3 pcalibre1" id="_ftnref40"><span class="msofootnotereference"><span class="calibre14"><span class="msofootnotereference"><span class="calibre15">[40]</span></span></span></span></a>
setníkem-inženýrem sapérů<a href="../Text/krakatit_063.html#_ftn41" title="" class="pcalibre calibre3 pcalibre1" id="_ftnref41"><span class="msofootnotereference"><span class="calibre14"><span class="msofootnotereference"><span class="calibre15">[41]</span></span></span></span></a>…
přidělen do Balttinu. Hotovo. Tak.“</p>

<p class="mlptext"><span class="calibre16">„Totiž jen prozatím
setníkem,“ ozval se oncle Charles. „Víc jsme nedocílili. Ale dostalo se nám
záruky, že jakmile dojde neočekávaně k válce –“</span></p>

<p class="mlptext">„Tedy do roka,“ vyhrkl Carson, „nanejvýš do roka.“</p>

<p class="mlptext">„– jakmile dojde k válce – ať je to kdy chce a s kým chce –,
budeš jmenován generál-inženýrem zákopnictví… v hodnosti generála jízdy, a změní-li
se snad – po výsledku války – vládní forma, bude s tím spojen titul Excelence
a… zkrátka nejprve baronie. I v tom směru… se nám dostalo… nejvyššího ujištění,“
dokončil Rohn nehlasně.</p>

<p class="mlptext">„A kdo vám řekl, že bych to chtěl?“ ozval se Prokop ledově.</p>

<p class="mlptext">„Ale můj bože,“ vysypal Carson, „kdo by to nechtěl? Mně
slíbili titul rytíře; já na to sic kašlu, ale není to pro mne, je to pro svět.
Ostatně pro vás by to mělo docela zvláštní význam.“</p>

<p class="mlptext">„Tak vy tedy myslíte,“ děl Prokop pomalu, „že vám přece jen
vydám Krakatit?“</p>

<p class="mlptext">Pan Carson chtěl vyletět, ale oncle Charles jej zadržel. „Máme
za to,“ začal vážně, „že učiníš vše nebo že… případně… přineseš každou oběť,
abys zachránil princeznu Hagenovou z jejího nelegálního a… nesnesitelného
postavení. Za zvláštních okolností… může princezna podat ruku vojákovi. Jakmile
budeš setníkem, upraví se váš poměr… přísně tajným zasnoubením; princezna ovšem
odjede a vrátí se, až… až bude moci požádati člena panujícího domu, aby byl
jejím svědkem při svatbě. Do té doby… do té doby je na tobě, aby sis vysloužil
manželství, jakého jsi hoden a jakého je hodna princezna. Podej mi ruku.
Nemusíš se ještě rozhodovat; rozvaž dobře, co činíš, co je tvá povinnost a co
máš za ni dát. Mohl bych se dovolávat tvé ctižádosti; ale mluvím jen k tvému
srdci. Prokope, ona trpí nad své síly a přinesla lásce větší oběť než kdy která
žena. I ty jsi trpěl; Prokope, ty trpíš ve svém svědomí; ale nedělám na tebe
nátlak, protože ti věřím. Važ dobře, a potom mně povíš…“</p>

<p class="mlptext">Pan Carson pokyvoval hlavou skutečně a hluboce dojat. „Je to
tak,“ řekl. „Jsem sic sprostá kůže, taková stará hovězí juchta, ale musím říci,
že… že… Já vám to říkal, ta ženská má rasu. Kristepane, to člověk teprve vidí…“
Uhodil se pěstí do srdeční krajiny a pohnutě mrkal. „Člověče, já bych vás
zaškrtil, kdybyste… kdybyste nebyl hoden…“</p>

<p class="mlptext">Prokop už neposlouchal; vyskočil a pobíhal po pokoji s tváří
svraštělou a rozlícenou. „Já… já tedy musím, že?“ drtil chraptivě. „Tak tedy já
musím? Dobře, když musím… Vy jste mne zaskočili! Já přece nechtěl –“</p>

<p class="mlptext">Oncle Rohn vstal a položil mu mírně ruku na rameno. „Prokope,“
řekl, „rozhodneš se sám. Nepospícháme na tebe; poraď se s tím nejlepším, co v tobě
je; dotaž se Boha, lásky nebo svědomí nebo cti nebo já nevím čeho. Jen pamatuj,
že nejde jen o tebe, ale i o tu, která tě miluje tak, že je s to… učinit…“ Mávl
bezmocně rukou. „Pojďme!“</p>

</div>
</body>
</html>