<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    
    <title>Krakatit</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">II.</h2>

<p class="mlptextbez1radku">První, co si Prokop uvědomil, bylo, že se s ním
všechno otřásá v drnčivém rachotu a že ho někdo pevně drží kolem pasu. Hrozně
se bál otevřít oči; myslel, že se to na něj řítí. Ale když to neustávalo,
otevřel oči a viděl před sebou matný čtyřúhelník, kterým se sunou mlhavé
světelné koule a pruhy. Neuměl si to vysvětlit; díval se zmateně na uplývající
a poskakující mátohy, trpně odevzdán ve vše, co se s ním bude dít. Pak
pochopil, že ten horlivý rachot jsou kola vozu a venku že míjejí jenom svítilny
v mlze; a unaven tolikerým pozorováním zavřel opět oči a nechal se unášet.</p>

<p class="mlptext">„Teď si lehneš,“ řekl tiše hlas nad jeho hlavou; „spolkneš
aspirin a bude ti líp. Ráno ti přivedu doktora, ano?“</p>

<p class="mlptext">„Kdo je to,“ ptal se Prokop ospale.</p>

<p class="mlptext">„Tomeš. Lehneš si u mne, Prokope. Máš horečku. Kde tě co bolí?“</p>

<p class="mlptext">„Všude. Hlava se mi točí. Tak, víš –“</p>

<p class="mlptext">„Jen tiše lež. Uvařím ti čaj a vyspíš se. Máš to z rozčilení,
víš. To je taková nervová horečka. Do rána to přejde.“</p>

<p class="mlptext">Prokop svraštil čelo v námaze vzpomínání. „Já vím,“ řekl po
chvíli starostlivě. „Poslyš, ale někdo by měl tu pikslu hodit do vody. Aby
nevybuchla.“</p>

<p class="mlptext">„Bez starosti. Teď nemluv.“</p>

<p class="mlptext">„A… já bych snad mohl sedět. Nejsem ti těžký?“</p>

<p class="mlptext">„Ne, jen lež.“</p>

<p class="mlptext">„– – A ty máš ten můj sešit chemie,“ vzpomněl si Prokop
najednou.</p>

<p class="mlptext">„Ano, dostaneš jej. Ale teď klid, slyšíš?“</p>

<p class="mlptext">„Já ti mám tak těžkou hlavu –“</p>

<p class="mlptext">Zatím drkotala drožka nahoru Ječnou ulicí. Tomeš slabounce
hvízdal nějakou melodii a díval se oknem. Prokop sípavě dýchal s tichým
sténáním. Mlha smáčela chodníky a vnikala až pod kabát svým sychravým slizem;
bylo pusto a pozdě.</p>

<p class="mlptext">„Už tam budeme,“ řekl Tomeš nahlas. Drožka se čerstvěji
rozhrčela na náměstí a zahnula vpravo. „Počkej, Prokope, můžeš udělat pár
kroků? Já ti pomohu.“</p>

<p class="mlptext">S námahou vlekl Tomeš svého hosta do druhého patra, Prokop si
připadal jaksi lehký a bez váhy, a nechal se skoro vynést po schodech nahoru;
ale Tomeš silně oddechoval a utíral si pot.</p>

<p class="mlptext">„Viď, jsem jako nitě,“ divil se Prokop.</p>

<p class="mlptext">„Nu ovšem,“ mručel udýchaný Tomeš odemykaje svůj byt.</p>

<p class="mlptext">Prokopovi bylo jako malému dítěti, když jej Tomeš svlékal. „Má
maminka,“ začal něco povídat, „když má maminka, to už je, to už je dávno,
tatínek seděl u stolu, a maminka mne nosila do postele, rozumíš?“</p>

<p class="mlptext">Pak už byl v posteli, přikryt po bradu, jektal zuby a díval
se, jak se Tomeš točí u kamen a rychle zatápí. Bylo mu do pláče dojetím,
lítostí a slabostí, a pořád brebentil; uklidnil se, až dostal na čelo studený
obkladek. Tu se tiše díval po pokoji; bylo tu cítit tabák a ženu.</p>

<p class="mlptext">„Ty jsi kujón, Tomši,“ ozval se vážně. „Pořád máš holky.“</p>

<p class="mlptext">Tomeš se k němu obrátil. „Nu, a co?“</p>

<p class="mlptext">„Nic. Co vlastně děláš?“</p>

<p class="mlptext">Tomeš mávl rukou. „Mizerně, kamaráde. Peníze nejsou.“</p>

<p class="mlptext">„Flámuješ.“</p>

<p class="mlptext">Tomeš jen potřásl hlavou.</p>

<p class="mlptext">„A je tě škoda, víš?“ začal Prokop starostlivě. „Ty bys mohl –
Koukej, já dělám už dvanáct let.“</p>

<p class="mlptext">„A co z toho máš?“ namítl Tomeš příkře.</p>

<p class="mlptext">„No, sem tam něco. Prodal jsem letos třaskavý dextrin.“</p>

<p class="mlptext">„Zač?“</p>

<p class="mlptext">„Za deset tisíc. Víš, nic to není, hloupost. Taková pitomá
bouchačka, pro doly. Ale kdybych chtěl –“</p>

<p class="mlptext">„Je ti už líp?“</p>

<p class="mlptext">„Krásně mi je. Já jsem ti našel metody! Člověče, jeden nitrát
ceru, to ti je vášnivá potvora; a chlor, chlor, tetrastupeň chlordusíku se
zapálí světlem. Rozsvítíš žárovku, a prásk! Ale to nic není. Koukej,“ prohlásil
náhle vystrkuje zpod pokrývky hubenou, děsně zkomolenou ruku. „Když něco vezmu
do ruky, tak… v tom cítím šumět atomy. Zrovna to mravenčí. Každá hmota mravenčí
jinak, rozumíš?“</p>

<p class="mlptext">„Ne.“</p>

<p class="mlptext">„To je síla, víš? Síla v hmotě. Hmota je strašně silná. Já… já
hmatám, jak se to v ní hemží. Drží to dohromady… s hroznou námahou. Jak to
uvnitř rozvikláš, rozpadne se, bum! Všechno je exploze. Když se rozevře
květina, je to exploze. Každá myšlenka, to je takové prasknutí v mozku. Když
mně podáš ruku, cítím, jak v tobě něco exploduje. Já mám takový hmat, člověče.
A sluch. Všechno šumí, jako šumivý prášek. To jsou samé malinkaté výbuchy. Mně
ti tak hučí v hlavě… Ratatata, jako strojní puška.“</p>

<p class="mlptext">„Tak,“ řekl Tomeš, „a teď spolkni tuhleten aspirin.“</p>

<p class="mlptext">„Ano. Třa-třaskavý aspirin. Perchlorovaný acetylsalicylazid.
To nic není. Člověče, já jsem našel exotermické třaskaviny. Každá látka je
vlastně třaskavina. Voda… voda je třaskavina. Hlína… a vzduch jsou třaskaviny.
Peří, peří v peřině je taky třaskavina. Víš, zatím to má jen teoretický význam.
A já jsem našel atomové výbuchy. Já – já – já jsem udělal alfaexploze.
Roz-pad-ne se to na plus plus částice. Žádná termochemie. De-struk-ce.
Destruktivní chemie, člověče. To ti je ohromná věc, Tomši, čistě vědecky. Já ti
mám doma tabulky… Lidi, kdybych já měl aparáty! Ale já mám jen oči… a ruce…
Počkej, až to napíšu!“</p>

<p class="mlptext">„Nechce se ti spát?“</p>

<p class="mlptext">„Chce. Jsem – dnes – unaven. A co tys pořád dělal?“</p>

<p class="mlptext">„Nu, nic. Život.“</p>

<p class="mlptext">„Život je třaskavina, víš? Prásk, člověk se narodí a rozpadne
se, bum! A nám se zdá, že to trvá bůhvíkolik let, viď? Počkej, já jsem teď něco
spletl, že?“</p>

<p class="mlptext">„Docela v pořádku, Prokope. Možná že zítra udělám bum.
Nebudu-li mít totiž peníze. Ale to je jedno, starouši, jen spi.“</p>

<p class="mlptext">„Já bych ti půjčil, nechceš?“</p>

<p class="mlptext">„Nech. Na to bys nestačil. Snad ještě můj tatík –“ Tomeš mávl
rukou.</p>

<p class="mlptext">„Tak vidíš, ty máš ještě tatínka,“ ozval se Prokop po chvíli s
náhlou měkkostí.</p>

<p class="mlptext">„Nu ano. Doktor v Týnici.“ Tomeš vstal a přecházel po pokoji. „Je
to mizérie, člověče, mizérie. Mám to nahnuté, nu! A nestarej se o mne. Já už – něco
udělám. Spi!“</p>

<p class="mlptext">Prokop se utišil. Polozavřenýma očima viděl, jak Tomeš sedá ke
stolku a hrabe se v nějakých papírech. Bylo mu jaksi sladko naslouchat šustění
papíru a tichému hukotu ohně v kamnech. Člověk skloněný u stolku opřel hlavu o dlaně
a snad ani nedýchal; a Prokopovi bylo, že leží doma a vidí svého staršího
bratra, svého bratra Josefa; učí se z knížek elektrotechnice a bude zítra dělat
zkoušku; a Prokop usnul horečným spánkem.</p>

</div>
</body>
</html>