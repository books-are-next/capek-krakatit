<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    
    <title>Krakatit</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">VI.</h2>

<p class="mlptextbez1radku">Na nádraží bylo mu čekati půldruhé hodiny. Sedl si na
chodbě a chvěl se zimou. V poraněné ruce mu pulzovala ukrutná bolest; zavíral
oči, a tu se mu zdálo, že ta bolavá ruka roste, že je veliká jako hlava, jako
tykev, jako hrnec na vyváření prádla, a že v celém jejím rozsahu palčivě cuká
živé maso. Přitom mu bylo mdlo k dávení a na čele mu ustavičně vyrážel studený
pot úzkosti. Nesměl se podívat na špinavé, poplivané, zablácené dlážky chodby,
aby se mu nezvedal žaludek. Vyhrnul si límec a polo snil, pomalu přemáhán
nekonečnou lhostejností. Zdálo se mu, že zas je vojákem a leží poraněn v širém
poli; kde – kde to pořád bojují? Tu zazněl mu do uší prudký zvon a někdo volal:
„Týnice, Duchcov, Moldava, nastupovat!“</p>

<p class="mlptext">Nyní už tedy sedí ve vagoně u okna a je mu nezřízeně veselo,
jako by někoho přelstil nebo někomu utekl; teď, holenku, už jedu do Týnice a nic
mne nemůže zadržet. Skoro se chechtal radostí, uvelebil se ve svém koutě a s náramnou
čilostí pozoroval své spolucestující. Naproti němu sedí nějaký krejčík s tenkým
krkem, hubená černá paní, pak člověk s divně bezvýraznou tváří; vedle Prokopa
strašně tlustý pán, kterému se nemůže nějak břicho vejít mezi nohy, a snad
ještě někdo, to už je jedno. Prokop se nesmí dívat z okna, protože mu to dělá
závrať. Ratata ratata ratata vybuchuje vlak, vše drnčí, bouchá, otřásá se samou
horlivostí spěchu. Krejčíkovi se klátí hlava napravo nalevo, napravo nalevo;
černá paní jaksi podivně a ztuhle hopkuje na místě, bezvýrazná tvář se třese a kmitá
jako špatný snímek ve filmu. A tlustý soused, to je kupa rosolu, jež se houpe,
otřásá, poskakuje nesmírně směšným způsobem. Týnice, Týnice, Týnice, skanduje
Prokop s údery kol; rychleji! rychleji! Vlak se ohřál samým chvatem, je tu
horko, Prokop se potí žárem; krejčík má nyní dvě hlavy na dvou tenkých krcích,
obě hlavy se třesou a narážejí na sebe, až to drnčí. Černá paní výsměšně a urážlivě
hopkuje na svém sedadle; tváří se naschvál jako dřevěná loutka. Bezvýrazná tvář
zmizela; sedí tam trup s rukama mrtvě složenýma na klíně, ruce neživě
poskakují, ale trup je bezhlavý.</p>

<p class="mlptext">Prokop sbírá všechny své síly, aby se na to pořádně podíval;
štípe se do nohy, ale nic platno, trup je dál bezhlavý a mrtvě se poddává
otřesům vlaku. Prokopovi je z toho děsně úzko; šťouchá loktem tlustého souseda,
ale ten se jen rosolovitě chvěje, a Prokopovi se zdá, že se mu to tlusté tělo
bezhlase chechtá. Nemůže se už na to dívat; obrací se k oknu, ale tam
zničehonic vidí lidskou tvář. Neví zprvu, co je na ní tak zarážejícího;
pozoruje ji vytřeštěnýma očima a poznává, že to je jiný Prokop, který na něho
upírá oči s děsivou pozorností. Co chce? zhrozil se Prokop. Proboha, nezapomněl
jsem ten balíček v Tomšově bytě? Hmatá honem po kapsách a najde obálku v náprsní
kapse. Tu se tvář v okně usmála a Prokopovi se ulevilo. Odvážil se dokonce
pohlédnout na bezhlavý trup; a vida, on si ten člověk jen přetáhl pověšený
svrchník přes hlavu a spí pod ním. Prokop by to udělal také, ale bojí se, aby
mu někdo nevytáhl z kapsy tu zapečetěnou obálku. A přece jde na něho spaní, je
nesnesitelně unaven; nikdy by si nedovedl představit, že je možno být tak
unaven. Usíná, vyrve se z toho vytřeštěně a opět usíná. Černá paní má jednu
hopkující hlavu na ramenou a druhou drží na klíně oběma rukama; a co se
krejčíka týče, sedí místo něho jen prázdné, beztělé šaty, z nichž čouhá
porcelánová palička. Prokop usíná, ale pojednou se z toho vytrhne v horlivé
jistotě, že je v Týnici; snad to někdo venku volal, neboť vlak stojí.</p>

<p class="mlptext">Vyběhl tedy ven a viděl, že už je večer; dva tři lidé
vystupují na malinkém blikajícím nádraží, za nímž je neznámá a mlhavá tma.
Řekli Prokopovi, že do Týnice musí jet poštou, je-li na ní ještě místo.
Poštovní vůz, to byl jen kozlík a za ním truhlík na zásilky; a na kozlíku už
seděl pošťák a nějaký pasažér.</p>

<p class="mlptext">„Prosím vás, vemte mne do Týnice,“ řekl Prokop.</p>

<p class="mlptext">Pošťák potřásl hlavou v nekonečném smutku. „Nejde,“ odpověděl
po chvíli.</p>

<p class="mlptext">„Proč… jak to?“</p>

<p class="mlptext">„Není už místo,“ řekl pošťák zrale.</p>

<p class="mlptext">Prokopovi vstoupily do očí slzy samou lítostí. „Jak je tam
daleko… pěšky?“</p>

<p class="mlptext">Pošťák účastně přemýšlel. „No, hodinu,“ řekl.</p>

<p class="mlptext">„Ale já… nemohu jít pěšky! Já musím k doktoru Tomšovi!“
protestoval Prokop zdrcen.</p>

<p class="mlptext">Pošťák uvažoval. „Vy jste… jako… pacient?“</p>

<p class="mlptext">„Mně je zle,“ zamumlal Prokop; skutečně se chvěl slabostí a zimou.</p>

<p class="mlptext">Pošťák přemýšlel a potřásal hlavou. „Když to nejde,“ ozval se
konečně.</p>

<p class="mlptext">„Já se vejdu, já… kdyby byl jen kousek místa, já…“</p>

<p class="mlptext">Na kozlíku ticho; jen pošťák se drbal ve vousech, až to
chrastělo; pak neřekl slova a slezl, dělal něco na postraňku a mlčky odešel do
nádraží. Pasažér na kozlíku se ani nepohnul.</p>

<p class="mlptext">Prokop byl tak vyčerpán, že si musel sednout na patník.
Nedojdu, cítil zoufale; zůstanu tady, až… až…</p>

<p class="mlptext">Pošťák se vracel z nádraží a nesl prázdnou bedničku. Nějak ji
vpravil na plošinu kozlíku a rozvážně ji pozoroval. „Tak si tam sedněte,“ řekl
posléze.</p>

<p class="mlptext">„Kam?“ ptal se Prokop.</p>

<p class="mlptext">„No… na kozlík.“</p>

<p class="mlptext">Prokop se dostal na kozlík tak nadpřirozeně, jako by ho
vynesly nebeské síly. Pošťák zas dělal cosi na řemení, a teď sedí na bedničce s
nohama visícíma dolů a bere opratě. „Hý,“ povídá.</p>

<p class="mlptext">Kůň nic. Jenom se zachvěl.</p>

<p class="mlptext">Pošťák nasadil jakési tenké, hrdelní „rrr“. Kůň pohodil ocasem
a pustil hlasitý pšouk.</p>

<p class="mlptext">„Rrrrr.“</p>

<p class="mlptext">Pošta se rozjela. Prokop se křečovitě chytil nízkého
zábradlíčka; cítil, že je nad jeho síly udržet se na kozlíku.</p>

<p class="mlptext">„Rrrrr.“ Zdálo se, že ten vysoký hrčivý zpěv nějak galvanizuje
starého koně. Běžel kulhavě, pohazoval ocasem a při každém kroku pouštěl
slyšitelné větry.</p>

<p class="mlptext">„Rrrrrrrr.“ Šlo to alejí holých stromů; byla černočerná tma,
jen kmitavý proužek světla z lucerny se smýkal po blátě. Prokop ztuhlými prsty
svíral zábradlíčko; cítil, že už vůbec nevládne svému tělu, že nesmí spadnout,
že bezmezně slábne. Nějaké osvětlené okno, alej, černá pole. „Rrrr.“ Kůň
vytrvale pšukal a klusal pleta nohama toporně a nepřirozeně, jako by byl už
dávno mrtev.</p>

<p class="mlptext">Prokop se úkosem podíval na svého spolucestujícího. Byl to
děda s krkem ovázaným šálou; pořád něco žvýkal, překusoval, žmoulal a zase
vyplivoval. A tu si Prokop vzpomněl, že tu podobu už viděl. Byla to ta ohavná
tvář ze sna, jež skřípala vyžranými zuby, až se drtily, a pak je po kouskách
vyplivovala. Bylo to divné a strašné.</p>

<p class="mlptext">„Rrrrr.“ Silnice se obrací, motá se do kopce a zase dolů.
Nějaký statek, je slyšet psa, člověk jde po silnici a povídá „dobrý večer“.
Domků přibývá, jde to do kopce. Pošta zatáčí, vysoké „rrrr“ náhle ustane a kůň
se zastaví.</p>

<p class="mlptext">„Tak tady bydlí doktor Tomeš,“ povídá pošťák.</p>

<p class="mlptext">Prokop chtěl něco říci, ale nemohl; chtěl se pustit zábradlí,
ale nešlo to, protože mu prsty křečovitě ztuhly.</p>

<p class="mlptext">„No, už jsme tady,“ povídá pošťák znovu. Ponenáhlu křeče
povolí a Prokop slézá z kozlíku, chvěje se na celém těle. Jakoby popaměti
otvírá vrátka a zvoní u dveří. Uvnitř zuřivý štěkot, a mladý hlas volá: „Honzíku,
ticho!“ Dveře se otevrou, a stěží hýbaje jazykem ptá se Prokop: „Je pan doktor
doma?“</p>

<p class="mlptext">Chvilku ticho; pak řekl mladý hlas: „Pojďte dál.“</p>

<p class="mlptext">Prokop stojí v teplé světnici; na stole je lampa a večeře,
voní to bukovým dřívím. Starý pán s brejličkami na čele vstává od svého talíře,
jde k Prokopovi a povídá: „Tak copak vám schází?“</p>

<p class="mlptext">Prokop se mračně upomínal, co tu vlastně chce. „Já… totiž…,“
začal, „je váš syn doma?“</p>

<p class="mlptext">Starý pán se pozorně díval na Prokopa. „Není. Co vám je?“</p>

<p class="mlptext">„Jirka… Jiří,“ mručel Prokop, „já jsem… jeho přítel a nesu mu…
mám mu dát…“ Lovil v kapse zapečetěnou obálku. „Je to… důležitá věc a… a…“</p>

<p class="mlptext">„Jirka je v Praze,“ přerušil ho starý pán. „Člověče, sedněte
si aspoň!“</p>

<p class="mlptext">Prokop se nesmírně podivil. „Vždyť říkal… říkal, že jede sem.
Já mu musím dát…“ Podlaha se pod ním zakymácela a počala se naklánět.</p>

<p class="mlptext">„Aničko, židli,“ křikl starý pán podivným hlasem.</p>

<p class="mlptext">Tu ještě zaslechl Prokop tlumený výkřik a poroučel se na zem.
Zalila ho nesmírná temnota, a pak již nebylo nic.</p>

</div>
</body>
</html>