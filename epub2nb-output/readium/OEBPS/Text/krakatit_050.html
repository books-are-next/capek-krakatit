<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    
    <title>Krakatit</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">XLV.</h2>

<p class="mlptextbez1radku">Bděli přimknuti k sobě a s očima vytřeštěnýma do
polotmy. Cítil její srdce horečně bíti; nepromluvila slova za ty hodiny, líbala
ho nenasytně a opět se odtrhla, kladla šáteček mezi své a jeho rty, jako by se
bála na něho dechnout; i nyní odvrací tvář a zírá horečně do tmy –</p>

<p class="mlptext">Posadil se objímaje si kolena. Ano, ztracen; chycen na
vějičku, spoután, upadl v ruce Filištínů. A nyní se děj, co se díti musí. Vydáš
zbraň v ruce těch, kdo jí užijí. Tisíce tisíců zahynou. Tak tedy pohleď,
není-li to před tebou nesmírné pole trosek? Toto byl kostel a toto dům; toto
byl člověk. Strašná je síla a všechno zlé je z ní. Buď zlořečena síla, duše zlá
a nevykoupená. Jako Krakatit, jako já, jako já sám.</p>

<p class="mlptext">Tvořivá, pilná slabosti lidská, z tebe je všechno dobré a poctivé
dílo; tvá práce je vázat a spojovat, slučovat části a udržovat, co je spojeno.
Ať je prokleta ruka, která rozpoutá sílu! Ať je zlořečen, kdo poruší svazky
živlů! Všecko lidské je jenom lodička na oceánu sil; a ty, ty rozpoutáš bouři,
jaké dosud nebylo –</p>

<p class="mlptext">Ano, já rozpoutám bouři, jaké dosud nebylo; vydám Krakatit,
živel rozvázaný, a roztříští se lodička lidstva. Tisíce tisíců zahynou. Budou
vyhlazeny národy a smetena města; nebude mezí tomu, kdo má v ruce zbraň a zkázu
v srdci. Ty jsi to učinil. Strašná je vášeň, Krakatit lidských srdcí; a všechno
zlé je z ní.</p>

<p class="mlptext">Pohlédl na princeznu – bez nenávisti, rván neklidnou láskou a soucitem.
Nač nyní myslí, ztuhlá a vyjevená? Sklonil se a políbil ji na rameno. Za tohle
tedy vydám Krakatit; vydám jej a odejdu odtud, abych už neviděl hrůzu a hanbu
své porážky. Zaplatím strašlivou cenu za svou lásku, a odejdu –</p>

<p class="mlptext">Bezmocně sebou trhl: Cožpak mě nechají odejít? Co by jim byl
platen Krakatit, pokud jej mohu vyzradit jiným? Aá, proto mne chtějí navěky
svázat! Aá, proto jim musím vydat duši i tělo! Tady, tady zůstaneš, spoután
vášní, a věčně se budeš hroziti této ženy; budeš sebou zmítat v zlořečené
lásce, a vymýšlet budeš pekelné zbraně… a sloužit jim budeš…</p>

<p class="mlptext">Obrátila se k němu bezdechým pohledem. Seděl bez hnutí a po
hrubé, těžkotvaré líci mu stékaly slzy. Zvedla se na lokty a pohlížela na něho
utkvělýma, bolestně zkoumavýma očima; nevěděl o tom, přivíral oči a trnul v tuposti
porážky. Tu vstala tichounce, rozsvítila u toaletního stolku a počala se
strojit.</p>

<p class="mlptext">Vytrhl se teprve cvaknutím odloženého hřebene. Pohlížel na ni
s údivem, jak oběma rukama zvedá a stáčí rozhozenou kštici. „Zítra… zítra to
odevzdám,“ šeptal. Neodpověděla, měla vlásničky mezi rty a rychle svíjela vlasy
v tuhou přilbu. Sledoval každé její hnutí; spěchala zimničně, opět se zarážela
a hleděla k zemi, pak zase přikývla hlavou a strojila se tím rychleji. Nyní se
zvedá, pohlíží na sebe zblízka, pozorně do zrcadla, přejede tvář pudrem: jako
by tu nikdo nebyl. Odchází do vedlejšího pokoje a vrací se oblékajíc si přes
hlavu sukni. Opět usedá a přemýšlí komíhajíc trupem; pak přikývne hlavou a zajde
do vedlejší garderoby.</p>

<p class="mlptext">Vstal a šel potichu k jejímu toaletnímu stolku. Bože, co je tu
věcí divných a něžných! Flakónky, tyčinky, pouzdra, krémy, hračiček bezpočtu;
to tedy je řemeslo žen; oči, úsměv, vůně, vůně ostrá a lichotná – Pahýly jeho
prstů se třásly na těch křehkých a tajemných věcičkách, podrážděny, jako by se
dotýkaly něčeho zakázaného.</p>

<p class="mlptext">Vstoupila do dveří v koženém kabátci a kožené přilbě na hlavě
a oblékala veliké rukavice. „Připrav se,“ řekla bezbarvě, „pojedeme.“</p>

<p class="mlptext">„Kam?“</p>

<p class="mlptext">„Kam chceš. Připrav si, co potřebuješ, ale pospěš, pospěš!“</p>

<p class="mlptext">„Co to znamená?“</p>

<p class="mlptext">„Neptej se dlouho. Tady už zůstat nemůžeš, víš? Oni tě jen tak
nepustí. Pojedeš?“</p>

<p class="mlptext">„Na… na jak dlouho?“</p>

<p class="mlptext">„Navždycky.“</p>

<p class="mlptext">Srdce mu zabouchalo. „Ne – ne – já nepojedu!“</p>

<p class="mlptext">Přistoupila k němu a políbila ho na tvář. „Musíš,“ řekla tiše.
„Já ti to povím, až budeme venku. Přijď před zámek, ale brzo, dokud je tma.
Jdi, jdi teď!“</p>

<p class="mlptext">Jako ve snách šel do svého pokoje; shrábl své papíry, své
drahocenné a nedokončené zápisy, a rychle se rozhlédl: Je to všecko? Ne,
nepojedu, blesklo mu hlavou, i nechal papíry ležet a běžel ven. Stálo tam
veliké, nerozsvícené, tlumeně hrčící auto; princezna už seděla u volantu. „Rychle,
rychle,“ šeptala. „Jsou vrata otevřena?“</p>

<p class="mlptext">„Jsou,“ bručel rozespalý šofér zavíraje kapot vozu.</p>

<p class="mlptext">Nějaký stín obcházel zpovzdálí automobil a stanul ve tmě.</p>

<p class="mlptext">Prokop přistoupil k otevřeným dvířkám vozu. „Princezno,“
mručel, „já… jsem se rozhodl, že… vydám vše… a… zůstanu.“</p>

<p class="mlptext">Neposlouchala ho; nakloněna kupředu zírala upřeně na místo,
kde onen stín splynul s tmou. „Rychle,“ vydechla najednou, chopila Prokopa za
ruku a vtáhla ho do vozu vedle sebe; a již se jediným pohybem páky auto
rozjelo. V tu chvíli se rozsvítilo v zámku nějaké okno, a onen stín se vyřítil
ze tmy. „Stát,“ křikl a vrhl se před vůz; byl to Holz.</p>

<p class="mlptext">„Z cesty,“ vykřikla princezna, zavřela oči a zapnula na plnou
rychlost. Prokop zvedl ruce zděšením; tu již zařičel nelidský řev, kolo se
přehouplo přes něco měkkého, Prokop chtěl vyskočit, ale vtom sebou auto smýklo
stranou v ohybu vrat, až se dvířka sama zabouchla, a šíleně letělo do tmy. S hrůzou
se otočil k princezně; stěží ji rozeznal v kožené přilbě, skloněnou tváří až
nad volant. „Co jste to udělala?“ vyrazil.</p>

<p class="mlptext">„Buď tiše,“ sykla ostře a stále se tak nakláněla vpřed.
Rozeznal v dálce tři postavy na bledé silnici; zpomalila a zastavila těsně u nich.
Byla to vojenská hlídka. „Proč nemáte rozsvíceno?“ huboval jeden voják. „Kdo
je?“</p>

<p class="mlptext">„Princezna.“</p>

<p class="mlptext">Vojáci zvedli ruce k čepicím a ustoupili. „Heslo?“</p>

<p class="mlptext">„Krakatit.“</p>

<p class="mlptext">„Račte rozsvítit. Koho račte mít s sebou? Prosím, povolení.“</p>

<p class="mlptext">„Hned,“ řekla princezna klidně a zasunula na prvou. Auto
vyrazilo přímo skokem; vojáci stěží uskočili. „Nestřílet,“ křikl jeden, a vůz
letěl do tmy. Na zatáčce rychle zahnula a jela skoro zpátečním směrem.
Zastavila hladce před šraňky zavírajícími silnici. Dva vojáci se blížili k vozu.</p>

<p class="mlptext">„Kdo má službu?“ ptala se suše.</p>

<p class="mlptext">„Poručík Rohlauf,“ hlásil voják.</p>

<p class="mlptext">„Zavolat!“</p>

<p class="mlptext">Poručík Rohlauf vyběhl ze strážnice zapínaje se.</p>

<p class="mlptext">„Dobrý večer, Rohlaufe,“ řekla přívětivě. „Jak se máte?
Prosím, nechte mi otevřít.“</p>

<p class="mlptext">Stál tu uctivě, ale nedůvěřivě měřil Prokopa: „Velmi rád, ale…
má pán povolení?“</p>

<p class="mlptext">Princezna se zasmála. „To je jen sázka, Rohlaufe. Za
pětatřicet minut na Brogel a zpátky. Nevěříte? Přece mi nezkazíte sázku.“
Podala mu z vozu ruku, strhnuvši rychle rukavici. „Na shledanou, ano? Ukažte se
zas někdy.“ Srazil paty a políbil jí ruku hluboce se klaně; vojáci otvírali
šraňky a vůz se rozjel. „Na shledanou!“ volala nazpět.</p>

<p class="mlptext">Řítili se nekonečnou alejí silnice. Tu a tam mihlo se lidské
světélko, ve vsi zaplakalo dítě, pes za plotem běsnil za temným letícím vozem. „Co
jste učinila,“ křičel Prokop. „Víte, že Holz má pět dětí a sestru mrzáčka? Jeho
život… je desetkrát víc než můj i váš! Co jsi učinila?“</p>

<p class="mlptext">Neodpovídala; se svraštělým čelem a zuby zaťatými dávala pozor
na cestu, pozvedajíc se chvílemi, aby lépe viděla. „Kam chceš?“ zeptala se
najednou na rozcestí vysoko nad spícím krajem.</p>

<p class="mlptext">„Do pekla,“ zaskřípěl.</p>

<p class="mlptext">Zastavila vůz a obrátila se k němu vážně: „Neříkej to! Copak
myslíš, že jsem neměla už stokrát chuť nás oba rozbít na nějaké zdi? Nemysli
si, šli bychom oba do pekla. Já teď vím dobře, že je peklo. Kam chceš jet?“</p>

<p class="mlptext">„Chci… být s tebou.“</p>

<p class="mlptext">Zavrtěla hlavou. „To nejde. Nevíš už, co jsi říkal? Jsi
zasnouben a… chceš zachránit svět před něčím hrozným. Tak to udělej. Ty musíš
mít čisto sám v sobě; jinak… jinak jsi zlý. A já už nemohu…“ Hladila rukou
volant. „Kam chceš jet? Kde vůbec jsi doma?“</p>

<p class="mlptext">Sevřel ji vší silou v zápěstí. „Za-zabilas Holze! Copak nevíš –“</p>

<p class="mlptext">„Vím,“ řekla tiše. „Myslíš, že jsem to necítila? To ve mně tak
zachrustěly kosti; a pořád ho vidím před sebou, a já pořád, pořád vozem do
něho, a zas mně běží do cesty –“ Zachvěla se. „Tak kudy? Vpravo nebo vlevo?“</p>

<p class="mlptext">„Tedy je konec?“ ptal se tiše.</p>

<p class="mlptext">Pokývla hlavou. „Tedy je konec.“</p>

<p class="mlptext">Otevřel dvířka, vyskočil z vozu a postavil se před kola. „Jeď,“
řekl chraptivě. „Pojedeš přese mne.“</p>

<p class="mlptext">Ujela s vozem dva kroky zpět. „Pojď, musíme dál. Dovezu tě
aspoň blíž k hranicím. Kam chceš?“</p>

<p class="mlptext">„Zpátky,“ skřípěl zuby, „zpátky s tebou.“</p>

<p class="mlptext">„Se mnou není… ani dopředu, ani zpátky. Copak mi nerozumíš?
Musím to udělat, abys viděl, aby bylo jisto, že jsem tě měla ráda. Myslíš, že
bych mohla ještě jednou slyšet, cos mi řekl? Zpátky nemůžeš; buď bys musel
vydat to… co nechceš a nesmíš, nebo by tě odvezli, a já –“ Spustila ruce do
klína. „Vidíš, i na to jsem myslela, že bych šla s tebou… dopředu. Dovedla bych
to, dovedla bych to jistě; ale – Ty jsi tam někde zasnouben; jdi k ní. Hleď,
nikdy mě nenapadlo ptát se tě na to. Když je člověk princezna, myslí si, že je
na světě sám. Máš ji rád?“</p>

<p class="mlptext">Pohlédl na ni utrýzněnýma očima; přece jen nedovedl zapřít –</p>

<p class="mlptext">„Tak vidíš,“ vydechla. „Ty neumíš ani lhát, ty milý! Ale pochop,
když jsem si to pak srovnala v hlavě – Co jsem ti byla? Co jsem to dělala?
Myslel jsi na ni, když jsi mne miloval? Jak ses mne musel hrozit! Ne, neříkej
nic; neber mi sílu říci ti to poslední.“</p>

<p class="mlptext">Zalomila rukama. „Já tě milovala! Já jsem tě milovala, člověče,
že – že jsem mohla cokoliv – a ještě víc – Ale ty, tys o tom pochyboval tak
děsně, žes nakonec zlomil i mou víru. Miluju tě? Já nevím. Mohla bych si rýt
nožem v prsou, když tě tu vidím, a zemřít bych chtěla a já nevím co, ale miluju
tě? Já – já už nevím. A když jsi mne… naposledy… vzal do rukou, cítila jsem…
něco nedobrého v sobě… i v tobě. Setři mé polibky; byly… byly… nečisté,“
vydechla bezhlase. „Musíme se rozejít.“</p>

<p class="mlptext">Nedívala se na něho, neslyšela, co odpovídá; a hle, nyní se jí
chvějí víčka, pod nimi se dělá slza, vyhrkne, kane rychle, zastaví se, a pak ji
dohoní druhá. Plakala beze zvuku, s rukama na volantu; a když se chtěl
přiblížit, popojela kousek zpět.</p>

<p class="mlptext">„Už nejsi Prokopokopak,“ šeptala, „jsi nešťastný, nešťastný
člověk. Viď, trháš sebou na řetěze… jako já. Bylo to… nedobré pouto, co nás
svázalo; a přece, když to člověk přetrhává, je mu… je mu, jako by celé nitro
šlo s sebou, i srdce, i duše… Bude v člověku čisto, když zůstane tak prázdný a pustý?“
Slzy jí vyhrkly prudčeji. „Milovala jsem tě, a teď už tě neuvidím. Jdi, jdi mi
z cesty, já otočím.“</p>

<p class="mlptext">Nehnul se, jako zkamenělý. Pojela těsně k němu. „Sbohem,
Prokope,“ řekla tiše, a počala pozpátku sjíždět po silnici. Rozběhl se za ní;
tu sjížděla couvajíc vozem rychleji, rychleji, stále rychleji; bylo to, jako by
se propadala.</p>

</div>
</body>
</html>