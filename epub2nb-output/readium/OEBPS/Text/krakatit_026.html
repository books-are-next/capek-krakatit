<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    
    <title>Krakatit</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">XXI.</h2>

<p class="mlptextbez1radku">„Počkejte,“ zarazil ho Prokop. „Dovolte, abych vás
představil. Inženýr Carson, sir Reginald Carson.“</p>

<p class="mlptext">Sir Carson sebou trhl, ale zůstal sedět s neporušenou
důstojností; zato inženýr Carson úžasem hvízdl a snesl se na židli jako člověk,
kterému nohy vypověděly službu. Prokop se opřel o dveře a pásl se na obou
pánech s bezuzdnou zlomyslností. „Tak co?“ zeptal se konečně.</p>

<p class="mlptext">Sir Carson jal se skládati své papíry do aktovky. „Zajisté,“
řekl pomalu, „bude lépe, navštívím-li vás jindy –“</p>

<p class="mlptext">„Jen račte zůstat,“ přerušil ho Prokop. „Prosím vás, pánové,
nejste snad spolu příbuzní?“</p>

<p class="mlptext">„Ba ne,“ ozval se inženýr Carson. „Spíš naopak.“</p>

<p class="mlptext">„Který z vás je tedy doopravdy Carson?“</p>

<p class="mlptext">Nikdo neodpověděl; bylo to trapné.</p>

<p class="mlptext">„Požádejte toho pána,“ řekl ostře sir Reginald, „aby vám
ukázal své papíry.“</p>

<p class="mlptext">„Beze všeho,“ vysypal inženýr Carson, „ale až po panu
předřečníkovi. Tak.“</p>

<p class="mlptext">„A kdo z vás inzeroval?“</p>

<p class="mlptext">„Já,“ prohlásil bez váhání inženýr Carson. „Můj nápad, pane.
Konstatuju, že i v našem oboru je neslýchanou špinavostí svést se zadarmo na
cizím nápadu. Tak.“</p>

<p class="mlptext">„Račte dovolit,“ obrátil se sir Reginald k Prokopovi se
skutečnou mravní nevolí, „to už je příliš. Jak by to bylo vypadalo, kdyby
vycházel ještě jeden inzerát s jiným jménem! Prostě jsem musel přijmout fakt,
jak to tamten pán udělal.“</p>

<p class="mlptext">„Aha,“ dorážel bojovně pan Carson, „a proto ten pán si
přisvojil taky mé jméno, víte?“</p>

<p class="mlptext">„Konstatuji prostě,“ ohradil se sir Reginald, „že tamten pán
se naprosto nejmenuje Carson.“</p>

<p class="mlptext">„Jak se tedy jmenuje?“ tázal se Prokop chvatně.</p>

<p class="mlptext">„… Přesně to nevím,“ vycedil opovržlivě lord.</p>

<p class="mlptext">„Carsone,“ obrátil se Prokop k inženýrovi, „a kdo je tenhle
pán?“</p>

<p class="mlptext">„Konkurence,“ řekl s hořkým humorem pan Carson. „Je to ten
pán, co mne podvrženými listy chtěl vylákat na všelijaká místa. Nejspíš mne tam
chtěl seznámit s moc milými lidmi.“</p>

<p class="mlptext">„Se zdejší vojenskou policií, prosím,“ zamručel sir Reginald.</p>

<p class="mlptext">Inženýr Carson zle blýskl očima a varovně zakašlal: Prosím, o tomhle
nemluvit! sic –</p>

<p class="mlptext">„Chtějí si pánové navzájem ještě něco vysvětlit?“ šklebil se
Prokop u dveří.</p>

<p class="mlptext">„Ne, nic už,“ řekl důstojně sir Reginald; doposud neuznal
druhého Carsona ani za hodna pohledu.</p>

<p class="mlptext">„Tak tedy,“ začal Prokop, „především vám děkuju za návštěvu.
Za druhé mám velikou radost, že Krakatit je v dobrých rukou, totiž v mých
vlastních; neboť kdybyste měli nejmenší naději dostat jej jinak, nebyl bych asi
tak tuze hledaná osoba, že? Za tuhle nedobrovolnou informaci jsem vám náramně
vděčen.“</p>

<p class="mlptext">„Ještě nejásejte,“ bručel pan Carson. „Zbývá –“</p>

<p class="mlptext">„– on?“ řekl Prokop ukazuje na sira Reginalda.</p>

<p class="mlptext">Pan Carson zavrtěl hlavou. „Kdepak! ale neznámý třetí.“</p>

<p class="mlptext">„Odpusťte,“ mínil Prokop skoro uražen, „snad si nemyslíte, že
vám něco věřím z toho, co jste mi včera napovídal.“</p>

<p class="mlptext">Pan Carson s politováním pokrčil rameny. „Nu, jak chcete.“</p>

<p class="mlptext">„Dále a za třetí,“ pokračoval Prokop, „bych vás prosil, abyste
mi řekli, kde je teď Tomeš.“</p>

<p class="mlptext">„Ale vždyť jsem vám povídal,“ vyskočil pan Carson, „že tohle
nesmím – Přijeďte do Balttinu, a je to.“</p>

<p class="mlptext">„Tak vy, pane,“ obrátil se Prokop k siru Reginaldovi.</p>

<p class="mlptext">„Beg your pardon,“ pronesl dlouhý gentleman, „ale tohle nechám
pro sebe.“</p>

<p class="mlptext">„Tedy za čtvrté vám kladu na srdce, abyste se tady navzájem
nesnědli. Já zatím půjdu –“</p>

<p class="mlptext">„– na policii,“ mínil sir Reginald. „Velmi správně.“</p>

<p class="mlptext">„Těší mne, že s tím souhlasíte. Odpusťte, že vás tu zatím
zamknu.“</p>

<p class="mlptext">„Oh, prosím,“ řekl lord zdvořile, zatímco pan Carson se
pokoušel zoufale protestovat.</p>

<p class="mlptext">S velkou úlevou zamkl Prokop za sebou dveře a ještě k nim
postavil dva sklepníky, načež běžel na blízké komisařství; neboť považoval za
vhodno poskytnout tam jakés takés vysvětlení. Ukázalo se, že věc není tak
lehká; poněvadž nemohl oba cizince nařknout aspoň z krádeže stříbrných lžiček
nebo z hraní makaa<a href="../Text/krakatit_063.html#_ftn17" title="" class="pcalibre calibre3 pcalibre1" id="_ftnref17"><span class="msofootnotereference"><span class="calibre14"><span class="msofootnotereference"><span class="calibre15">[17]</span></span></span></span></a>,
měl velkou práci překonat pochybnosti policejního úředníka, který ho patrně
pokládal za blázna. Konečně – snad aby už měl pokoj – přidělil Prokopovi
civilního strážníka, osobnost velmi ošoupanou a mlčelivou. Když dorazili do
hotelu, našli oba sklepníky statečně vzepřené o dveře za ohromného shonu
veškerého personálu. Prokop odemkl a civilní strážník zafrkav nosem vstoupil
klidně dovnitř, jako by si šel kupovat šle. Pokoj byl prázdný. Oba páni
Carsonové zmizeli.</p>

<p class="mlptext">Mlčenlivá osobnost se jen omrkla a rovnou se ubírala ke
koupelně, na kterou Prokop dočista zapomněl. Bylo tam okno dokořán otevřené do
světlíku, a v protější straně vyražené okénko k záchodu. Mlčenlivá osobnost
zamířila k záchodu. Ten ústil do jiné chodby, byl zamčen a klíč zmizel.
Strážník zakroutil v zámku paklíčem a otevřel: bylo tam prázdno, jen na sedadle
klozetu byly stopy nohou. Nemluvná osobnost vše zase zamkla a řekla, že sem
pošle pana komisaře.</p>

<p class="mlptext">Pan komisař, človíček velmi pohyblivý a slavný kriminalista,
se dostavil velmi brzo; ždímal z Prokopa dobré dvě hodiny, chtěje se mermomocí
dozvědět, o čem měl co jednat s oběma pány; zdálo se, že má velikou chuť
zatknout aspoň Prokopa, který upadal přes tu chvíli do hrozných rozporů ve
vlastních výpovědích, pokud se týkaly jeho styků s oběma cizinci. Potom
vyslechl vrátného a sklepníky a důtklivě vyzval Prokopa, aby se o šesté hodině
dostavil na policejní ředitelství; do té doby aby se raději z hotelu nehnul.</p>

<p class="mlptext">Zbytek dne strávil Prokop běhaje po pokoji a mysle s hrůzou na
to, že bude asi zavřen; neboť jaké může dát vysvětlení, když o Krakatitu pro
živého boha nic neřekne? Čertví jak dlouho může taková vyšetřovací vazba trvat;
a tak místo aby mohl hledat ji, tu neznámou v závoji… Prokop měl oči plné slz;
cítil se sláb a měkký, že se až styděl. Před šestou se však vyzbrojil vší svou
statečností a pustil se na policejní ředitelství.</p>

<p class="mlptext">Uvedli ho hned do kanceláře, kde byly tlusté koberce, kožená
křesla a velká krabice s doutníky (byla to kancelář policejního prezidenta). U psacího
stolu objevil Prokop obrovská, boxerská záda nakloněná nad papíry, záda, jež v něm
na prvý pohled budila hrůzu a pokoru. „Posaďte se, pane inženýre,“ řekla záda
přívětivě, osušila něco a obrátila se k Prokopovi tváří neméně monumentální,
vhodně umístěnou na tuří šíji. Mohutný pán vteřinku studoval Prokopa a řekl: „Pane
inženýre, nebudu vás nutit, abyste mně povídal, co z příčin jistě uvážených
hodláte nechat pro sebe. Znám vaši práci. Myslím, že v té záležitosti šlo o nějakou
vaši třaskavinu.“</p>

<p class="mlptext">„Ano.“</p>

<p class="mlptext">„Věc má asi větší význam… řekněme vojenský.“</p>

<p class="mlptext">„Ano.“</p>

<p class="mlptext">Mohutný pán se zvedl a podával Prokopovi ruku: „Chtěl jsem vám
jenom, pane inženýre, poděkovat, že jste ji neprodal zahraničním agentům.“</p>

<p class="mlptext">„To je všechno?“ vydechl Prokop.</p>

<p class="mlptext">„Ano.“</p>

<p class="mlptext">„Chytli jste je?“ vyhrkl Prokop.</p>

<p class="mlptext">„Proč?“ usmál se pán. „K tomu nemáme práva. Pokud jde o tajemství
jenom vaše a nikoliv o tajemství naší armády…“</p>

<p class="mlptext">Prokop pochytil jemnou výtku a upadl do rozpaků. „Ta věc… není
dosud zralá…“</p>

<p class="mlptext">„Věřím. Spoléhám na vás,“ řekl mocný muž a znovu mu podal
ruku.</p>

<p class="mlptext">To bylo vše.</p>

</div>
</body>
</html>