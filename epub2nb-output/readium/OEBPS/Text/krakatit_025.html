<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    
    <title>Krakatit</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">XX.</h2>

<p class="mlptextbez1radku">Den nato se probudil Prokop se strašně těžkou hlavou
a nemohl zprvu pochopit, kde vlastně je; čekal, že uslyší kvokání slepic nebo
hlaholné vyštěkávání Honzíkovo. Pomalu si uvědomoval, že už není v Týnici; že
leží v hotelu, kam jej pan Carson dopravil opilého do bezvědomí, nalitého,
řvoucího jako zvíře; ale teprve když si pustil na hlavu proud studené vody,
upamatoval se na celý včerejšek a byl by se propadl hanbou.</p>

<p class="mlptext">Už při obědě pili, ale jen málo, jen tolik, že byli oba
náramně rudí a vozili se pak autem někde po sázavských či jakých lesích, aby se
jim to vypařilo z hlavy; přitom Prokop bez ustání žvanil, zatímco pan Carson
žmoulal cigáro a kýval. „Budete big man.“ Big man, big man dunělo Prokopovi v hlavě
jako zvon; hrome, kdyby mne v této slávě viděla… ta jistá se závojem! Nafukoval
se před Carsonem k prasknutí; ale ten jenom pokyvoval hlavou jako mandarín a ještě
rozdmychoval jeho zběsilou pýchu. Prokop div nevyletěl z auta samou horečností;
vykládal podle všeho, jak si představuje světový ústav destruktivní chemie,
socialismus, manželství, výchovu dětí a jiné nesmysly. Ale večer to začalo
doopravdy. Kde všude pili, to ví bůh; bylo to hrozné, Carson platil za všechny
neznámé, rudý, lesklý, s kloboukem naraženým, zatímco nějaké holky tancovaly,
kdosi rozbíjel sklenice a Prokop vzlykaje zpovídal se Carsonovi ze své
strašlivé lásky k té, již nezná. Při této vzpomínce se Prokop studem a bolestí
chytal za hlavu.</p>

<p class="mlptext">Pak ho, křičícího „Krakatit“, vsadili do auta. Ďas ví, kam ho
vezli; uháněli po nekonečných silnicích, vedle Prokopa poskakoval rudý ohýnek,
to byl asi pan Carson se svým cigárem, a škytal „rychleji, Bobe“ či co.
Najednou v jakémsi ohybu proti nim vyjela dvě prudká světla, pár hlasů zavylo,
auto sebou smýkalo stranou a Prokop letěl hubou po trávě, čímž se vzpamatoval
tak dalece, že začal vnímat. Několik hlasů se zběsile hádalo a vyčítalo si
opilství, pan Carson strašlivě láteřil a bručel „teď musíme zpátky“, načež
Prokopa jakožto nejtíže raněného s tisícerými ohledy naložili do toho druhého
auta, pan Carson sedl k němu a jelo se zpátky, zatímco Bob zůstal u porouchaného
vozu. V polou cestě začal těžce raněný zpívat a povykovat a před Prahou pocítil
novou žízeň. Museli s ním projít ještě několik lokálů, než ho umlčeli.</p>

<p class="mlptext1">S mračným znechucením studoval Prokop v zrcadle svou
odřenou tvář. Z té trapné podívané ho vyrušil vrátný hotelu, jenž mu – s patřičnými
omluvami – přinášel k vyplnění přihlašovací list. Prokop vyplnil své nacionále
a doufal, že tím je věc odbyta; ale sotva si vrátný přečetl jeho jméno a stav,
oživl náramně a prosil Prokopa, aby teď neodcházel; že prý jeden pán z ciziny
si vyžádal, aby mu hned z hotelu zatelefonovali, kdyby se tam pan inženýr
Prokop snad ráčil ubytovat. Jestli tedy pan inženýr dovolí atd. Pan inženýr byl
tak rozlícen na sebe sama, že by byl dovolil i to, aby mu uřízli krk. Sedl si
tedy a čekal, trpně odevzdán ve své bolení hlavy. Za čtvrt hodiny tu byl vrátný
zas a odevzdával navštívenku. Bylo na ní:</p>

<p class="mlptextbez1radku1">SIR REGINALD CARSON</p>

<p class="mlptextbez1radku1">Col. B. A., M. R. A., M. P., D. S. etc.</p>

<p class="mlptextbez1radku1">President of Marconi’s Wireless Co</p>

<p class="mlptextbez1radku1">LONDON</p>

<p class="mlptext2">„Sem s ním,“ kázal Prokop, a v hloubi duše se nesmírně
divil, proč mu chlapík Carson neřekl už včera své ohromující hodnosti a proč
dnes přichází s takovými okolky; mimoto byl trochu zvědav, jak vypadá pan
Carson po včerejší bohopusté noci. Ale tu již vyvalil oči neuvěřitelně
překvapen. Do dveří vcházel docela neznámý pán, o dobrý loket větší než
včerejší pan Carson.</p>

<p class="mlptext">„Very glad to see you,“ pronesl zvolna neznámý gentleman a poklonil
se asi tak, jako by byl telegrafní tyč. „Sir Reginald Carson,“ představil se a ohlížel
se po židli.</p>

<p class="mlptext">Prokop ze sebe vydal neurčitý zvuk a ukázal mu na židli.
Gentleman pravoúhle usedl a jal se obšírně svlékat velkolepé jelení rukavice.
Byl to velmi dlouhý a nesmírně vážný pán s koňskou tváří nažehlenou do přísných
záhybů; v kravatě ohromný indický opál, na zlatém řetízku antická kamej,
ohromné nohy hráče golfu, zkrátka každým coulem lord. Prokop tiše žasnul. „Tak
prosím,“ ozval se konečně, když už to trvalo nepřežitelně dlouho.</p>

<p class="mlptext">Gentleman neměl nijak naspěch. „Zajisté,“ začal posléze po
anglicku, „zajisté jste se podivil, když jste našel v novinách moje anonce.
Předpokládám, že jste inženýr Prokop, autor eh velmi zajímavých článků o explozivních
látkách.“</p>

<p class="mlptext">Prokop mlčky přikývl.</p>

<p class="mlptext">„Velmi potěšen,“ řekl sir Carson nikterak nechvátaje. „Pátral
jsem po vás v jisté záležitosti vědecky velmi zajímavé a prakticky důležité pro
naši společnost, Marconi’s Wireless, jejímž prezidentem mám tu čest býti,
neméně než pro Mezinárodní unii pro bezdrátovou telegrafii, kterážto mi
prokázala nezaslouženou čest zvolivši mne svým generálním sekretářem. Zajisté
se divíte,“ pokračoval neudýchán tak dlouhou větou, „že tyto vážené společnosti
mne vysílají k vám, ačkoli vaše vynikající práce se pohybují na zcela jiném
poli. Dovolte.“ Na tato slova otevřel sir Carson svou krokodýlí aktovku a vyňal
nějaké papíry, blok a zlatou tužku.</p>

<p class="mlptext">„Asi po tři čtvrtě roku,“ začal pomalu a nasazoval si zlatý
skřipec, aby se podíval do svých papírů, „konstatují evropské bezdrátové
stanice –“</p>

<p class="mlptext">„Promiňte,“ skočil mu do řeči Prokop nemoha se už ovládat, „tedy
ty inzeráty jste dával vy?“</p>

<p class="mlptext">„Zajisté. Tedy konstatují jisté pravidelné poruchy –“</p>

<p class="mlptext">„– v úterý a v pátek, vím. Kdo vám řekl o Krakatitu?“</p>

<p class="mlptext">„Byl bych k tomu došel sám,“ pronesl ctihodný lord poněkud
káravě. „Well, přeskočím bližší podrobnosti, předpokládaje, že jste do jisté
míry informován o našich nesnázích a o eh a –“</p>

<p class="mlptext">„– o tajné světové konspiraci, ne?“</p>

<p class="mlptext">Sir Carson vytřeštil bleděmodré oči. „Prosím za prominutí, o jaké
konspiraci?“</p>

<p class="mlptext">„Nu, o těch záhadných nočních depeších, o tajemné organizaci,
která je vysílá –“</p>

<p class="mlptext">Sir Reginald Carson ho zarazil. „Fantazie,“ řekl s politováním,
„čiré fantazie. Já vím, nadhodily to dokonce Daily News, když naše společnost
vypsala onu poměrně značnou odměnu –“</p>

<p class="mlptext">„Vím,“ řekl rychle Prokop, obávaje se, aby se o ní pomalý lord
nerozhovořil.</p>

<p class="mlptext">„Ano. Čirý nesmysl. Celá věc má jen obchodní pozadí. Někdo má
zájem na tom, aby dokázal nespolehlivost našich stanic, rozumíte? Chce podrýt
veřejnou důvěru. Bohužel naše receptory a – eh – koherery nemohou zjistit
zvláštní druh vln, kterými se toto rušení děje. A jelikož se nám dostalo
zprávy, že jste v držení jakési substance nebo chemikálie, která velmi, velmi
pozoruhodně reaguje na ony poruchy –“</p>

<p class="mlptext">„Od koho zprávy?“</p>

<p class="mlptext">„Od vašeho spolupracovníka, pana – eh – pana Tomese. Mister
Tomes, že ano?“ Pomalý gentleman vylovil ze svých papírů nějaký dopis. „Dear
Sir,“ četl s jakousi námahou, „nalézám v novinách vypsání odměny et cetera.
Jelikož se v přítomné době nemohu vzdáliti z Balttinu, kde pracuji na jistém
vynálezu, a ježto věc tak velikého dosahu se nedá písemně vyřizovat, prosím,
abyste nechal v Praze vyhledat mého přítele a dlouholetého spolupracovníka Mr
ing. Prokopa, který má v držení nově vynalezenou látku, Krakatit, tetrargon
jisté olovnaté soli, jehož syntéza se provádí za specifických účinků
vysokofrekvenčního proudu. Krakatit reaguje, jak dokazují přesné experimenty,
na neznámé rušivé vlny silnou explozí; z čehož sám sebou plyne jeho rozhodující
význam pro výzkum řečených vln. Vzhledem k důležitosti věci předpokládám za
sebe i za svého přítele, že vypsaná odměna bude podstatně zvý-zvýšena –“ Sir
Carson se zakuckal. „To je celkem vše,“ řekl. „O odměně bychom si promluvili
zvlášť. Podepsán Mr Tomes v Balttinu.“</p>

<p class="mlptext">„Hm,“ řekl Prokop jat vážným podezřením, „že by takováhle
soukromá… nespolehlivá… fantastická zpráva stačila Marconiově společnosti –“</p>

<p class="mlptext">„Beg your pardon,“ namítal dlouhý pán, „dostalo se nám samozřejmě
velmi přesných zpráv o jistých pokusech v Balttinu –“</p>

<p class="mlptext">„Aha. Od jakéhosi saského laboranta, že?“</p>

<p class="mlptext">„Ne. Od našeho vlastního zástupce. Hned vám to přečtu.“ Sir
Carson jal se znovu lovit ve svých papírech. „Tady je to. ‚Dear Sir, zdejším
stanicím se dosud nedaří překonati známé poruchy. Pokusy se zvýšenými
vysílacími energiemi selhaly naprosto. Dostalo se mi důvěrné, ale spolehlivé
zprávy, že vojenský ústav v Balttinu získal nějaké kvantum jisté látky –‘“</p>

<p class="mlptext">Zaklepáno. „Vstupte,“ řekl Prokop, a vešel sklepník s vizitkou:
„Nějaký pán prosí –“</p>

<p class="mlptext1">Na vizitce stálo:</p>

<p class="mlptextbez1radku1">ING. CARSON, Balttin</p>

<p class="mlptext2">„Ať vejde,“ kázal Prokop náhle rozjařen a naprosto nedbaje
znamení protestu ze strany sira Carsona.</p>

<p class="mlptext">Vzápětí vstoupil včerejší pan Carson s tváří velmi popleněnou
nevyspáním a hnal se k Prokopovi vydávaje zvuky radosti.</p>

</div>
</body>
</html>