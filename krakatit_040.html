<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XXXV.">
    <meta name="apple-mobile-web-app-capable" content="yes">
    <title>XXXV. • Krakatit</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./krakatit_039.html">
    <link rel="next" href="./krakatit_041.html">
    <meta name="nb-order" content="36">
    <link rel="self" href="krakatit_040.html">
    <meta name="nb-identifier" content="capek-krakatit-b4d8178">
    <meta name="nb-role" content="chapter">
  </head>
  <body data-nb-words="1414" data-nb-chars="7863" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./krakatit_039.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="5"><span class="idea" data-nb-ref-number="1" id="idea1" data-nb-words="1" data-nb-chars="5">XXXV.</span></h1>
        <p class="chunk" data-nb-ref-number="2" data-nb-words="54" data-nb-chars="327"><span class="idea" data-nb-ref-number="2" id="idea2" data-nb-words="54" data-nb-chars="327">Tlustý cousin měl pravdu: starého Hagena ranila z&nbsp;radosti mrtvice, ale nedorazila ho&nbsp;ještě; ležel bez vlády obklopen doktory a&nbsp;namáhal se&nbsp;otevřít levé oko. Narychlo byl přivolán oncle Rohn a&nbsp;jiné příbuzenstvo; starý kníže se&nbsp;stále pokoušel zvednout levé víčko, aby pohleděl na&nbsp;svou dceru a&nbsp;řekl jí&nbsp;cosi svým jediným živým okem.</span></p>
        <p class="chunk" data-nb-ref-number="3" data-nb-words="165" data-nb-chars="934"><span class="idea" data-nb-ref-number="3" id="idea3" data-nb-words="165" data-nb-chars="934">Vyběhla prostovlasá, jak byla u&nbsp;jeho lůžka, a&nbsp;utíkala k&nbsp;Prokopovi, jenž od&nbsp;rána hlídal v&nbsp;parku. Ani za&nbsp;mák nedbajíc Holze políbila ho&nbsp;rychle a&nbsp;zavěsila se&nbsp;do&nbsp;něho; jen tak mimochodem se&nbsp;zmínila o&nbsp;otci a&nbsp;oncle Charlesovi, zaujatá něčím, roztržitá a&nbsp;něžná. Tiskla mu&nbsp;paži a&nbsp;lísala se&nbsp;k&nbsp;němu, hned zase nepřítomná a&nbsp;zamyšlená. Začal rýpat a&nbsp;žertovat o&nbsp;tatarské dynastii… tak trochu nahroceně; šlehla po&nbsp;něm očima a&nbsp;zavedla řeč jinam, dejme tomu na&nbsp;včerejší odpoledne. „Do poslední chvíle jsem myslela, že&nbsp;k&nbsp;tobě nepřijdu. Víš, že&nbsp;mně je&nbsp;skoro třicet let? Když mně bylo patnáct, zamilovala jsem se&nbsp;do&nbsp;našeho kaplana, ale strašně. Šla jsem se&nbsp;mu&nbsp;zpovídat, abych ho&nbsp;viděla zblízka; a&nbsp;protože jsem se&nbsp;styděla říci, že&nbsp;jsem kradla nebo lhala, zpovídala jsem se&nbsp;mu, že&nbsp;jsem zesmilnila; nevěděla jsem, co&nbsp;to&nbsp;je, měl chudák mnoho práce vymluvit mně to. Teď už&nbsp;bych se&nbsp;mu&nbsp;nemohla zpovídat,“ dokončila tiše, a&nbsp;na&nbsp;rtech se&nbsp;jí&nbsp;škubla nějaká hořkost.</span></p>
        <p class="chunk" data-nb-ref-number="4" data-nb-words="122" data-nb-chars="708"><span class="idea" data-nb-ref-number="4" id="idea4" data-nb-words="122" data-nb-chars="708">Prokopa znepokojovala její stálá sebeanalýza, v&nbsp;níž tušil palčivou sebetrýzeň. Hleděl nalézt jakékoliv jiné téma, ale shledával s&nbsp;hrůzou, že&nbsp;nemluví-li o&nbsp;lásce, nemají vlastně o&nbsp;čem mluvit. Stáli na&nbsp;baště; princezně jaksi ulevovalo vracet se&nbsp;zpátky, vzpomínat, povídat o&nbsp;sobě malé a&nbsp;důvěrné věci. „Brzo po&nbsp;té&nbsp;zpovědi byl ti&nbsp;u&nbsp;nás učitel tance, a&nbsp;ten se&nbsp;miloval s&nbsp;mou guvernantkou, takovou tlustou ženskou. Já&nbsp;jsem na&nbsp;to&nbsp;přišla a… viděla jsem je, víš? Mně se&nbsp;to&nbsp;ošklivilo, oh! ale hlídala jsem je&nbsp;a… Já&nbsp;to&nbsp;nemohla pochopit. Ale pak jednou při tanci jsem to&nbsp;zničehonic pochopila, když mne k&nbsp;sobě přitlačil. Pak už&nbsp;na&nbsp;mne nesměl vůbec sáhnout; dokonce jsem… po&nbsp;něm… střelila z&nbsp;flobertky. Museli je&nbsp;dát oba pryč.</span></p>
        <p class="chunk" data-nb-ref-number="5" data-nb-words="86" data-nb-chars="456"><span class="idea" data-nb-ref-number="5" id="idea5" data-nb-words="86" data-nb-chars="456">V&nbsp;té&nbsp;době… v&nbsp;té&nbsp;době mě&nbsp;hrozně trápili matematikou. Mně vůbec nešla do&nbsp;hlavy, víš? Učil mě&nbsp;takový zlý profesor, slavný učenec; vy&nbsp;učenci jste všichni divní. Dal mi&nbsp;úkol a&nbsp;díval se&nbsp;na&nbsp;hodinky; za&nbsp;hodinu to&nbsp;muselo být vypočítáno. A&nbsp;když už&nbsp;mně zbývalo jenom pět minut, čtyři minuty, tři minuty, a&nbsp;já&nbsp;neměla ještě nic, tu&nbsp;mi… zabouchalo srdce, a&nbsp;já&nbsp;měla… takový strašný pocit –“ Zaťala prsty do&nbsp;Prokopovy paže a&nbsp;zasykla. „Pak už&nbsp;jsem se&nbsp;na&nbsp;ty&nbsp;hodiny i&nbsp;těšila.</span></p>
        <p class="chunk" data-nb-ref-number="6" data-nb-words="54" data-nb-chars="289"><span class="idea" data-nb-ref-number="6" id="idea6" data-nb-words="54" data-nb-chars="289">V&nbsp;devatenácti mne zasnoubili; to&nbsp;ani nevíš, viď? A&nbsp;protože jsem už&nbsp;věděla všechno, musel mně můj ženich přísahat, že&nbsp;se&nbsp;mne nikdy nedotkne. Za&nbsp;dvě léta padl v&nbsp;Africe. Vyváděla jsem – z&nbsp;romantiky nebo proč – tak, že&nbsp;mne pak už&nbsp;nikdy nenutili vdát se. Myslela jsem, že&nbsp;tím mám všecko odbyto.</span></p>
        <p class="chunk" data-nb-ref-number="7" data-nb-words="64" data-nb-chars="314"><span class="idea" data-nb-ref-number="7" id="idea7" data-nb-words="64" data-nb-chars="314">A&nbsp;vidíš, tehdy jsem se&nbsp;do&nbsp;toho vlastně jen nutila, nutila jsem se&nbsp;věřit, že&nbsp;jsem mu&nbsp;zůstala něco dlužna a&nbsp;že&nbsp;mu&nbsp;i&nbsp;po&nbsp;smrti musím stát v&nbsp;slově; až&nbsp;se&nbsp;mi&nbsp;nakonec z&nbsp;toho všeho zdálo, že&nbsp;jsem ho&nbsp;milovala. Teď vidím, že&nbsp;jsem to&nbsp;všechno jen hrála sama před sebou; a&nbsp;že&nbsp;jsem necítila nic víc, nic víc než hloupé zklamání.</span></p>
        <p class="chunk" data-nb-ref-number="8" data-nb-words="30" data-nb-chars="158"><span class="idea" data-nb-ref-number="8" id="idea8" data-nb-words="30" data-nb-chars="158">Viď, je&nbsp;to&nbsp;divné, že&nbsp;ti&nbsp;musím o&nbsp;sobě říkat takové věci? Víš, to&nbsp;je&nbsp;tak příjemně nestydaté říci na&nbsp;sebe všechno; člověka přitom až&nbsp;mrazí, jako by&nbsp;něco svlékal.</span></p>
        <p class="chunk" data-nb-ref-number="9" data-nb-words="37" data-nb-chars="184"><span class="idea" data-nb-ref-number="9" id="idea9" data-nb-words="37" data-nb-chars="184">Když jsi sem přišel, napadlo mě&nbsp;na&nbsp;první pohled, že&nbsp;jsi jako ten profesor matematiky. Já&nbsp;se&nbsp;tě&nbsp;až&nbsp;bála, ty&nbsp;milý. Teď mi&nbsp;zas dá&nbsp;takový úkol, lekla jsem se, a&nbsp;už&nbsp;mi&nbsp;začalo bouchat srdce.</span></p>
        <p class="chunk" data-nb-ref-number="10" data-nb-words="19" data-nb-chars="111"><span class="idea" data-nb-ref-number="10" id="idea10" data-nb-words="19" data-nb-chars="111">Koně, koně, to&nbsp;mne zrovna opíjelo. Když mám koně, myslela jsem, že&nbsp;nepotřebuju lásku. A&nbsp;jezdila jsem jako divá.</span></p>
        <p class="chunk" data-nb-ref-number="11" data-nb-words="112" data-nb-chars="614"><span class="idea" data-nb-ref-number="11" id="idea11" data-nb-words="112" data-nb-chars="614">Vždycky se&nbsp;mi&nbsp;zdálo, že&nbsp;láska, víš, je&nbsp;něco sprostého a… hrozně ošklivého. Vidíš, teď se&nbsp;mi&nbsp;to&nbsp;už&nbsp;nezdá; a&nbsp;to&nbsp;mne právě tak děsí a&nbsp;pokořuje. A&nbsp;zas mne až&nbsp;těší, že&nbsp;jsem jako každá jiná. Když jsem byla malá, bála jsem se&nbsp;vody. Učili mne plavat na&nbsp;suchu, ale do&nbsp;rybníka jsem nešla; vymyslila jsem si, že&nbsp;tam jsou pavouci. A&nbsp;jednou to&nbsp;na&nbsp;mne přišlo, taková odvaha nebo zoufalství: zavřela jsem oči, udělala křížek a&nbsp;skočila. Neptej se, jak jsem byla potom pyšná; jako bych ve&nbsp;zkoušce obstála, jako bych všechno poznala, jako bych se&nbsp;celá změnila. Jako bych teprv teď vyspěla… Milý, milý, zapomněla jsem udělat křížek.“</span></p>
        <p class="chunk" data-nb-ref-number="12" data-nb-words="135" data-nb-chars="812"><span class="idea" data-nb-ref-number="12" id="idea12" data-nb-words="135" data-nb-chars="812">Kvečeru přišla do&nbsp;laboratoře, neklidná a&nbsp;zaražená. Když ji&nbsp;vzal do&nbsp;náruče, koktala s&nbsp;hrůzou: „Otevřel oko, otevřel oko, oh!“ Myslela tím starého Hagena; odpoledne (neboť Prokop číhal jako blázen) měla dlouhý hovor s&nbsp;oncle Rohnem, ale nechtěla o&nbsp;tom mluvit. Vůbec zdálo se, že&nbsp;dychtí něčemu uniknout; vrhala se&nbsp;do&nbsp;Prokopova objetí tak žíznivě a&nbsp;oddaně, jako by&nbsp;se&nbsp;chtěla za&nbsp;každou cenu omámit do&nbsp;bezvědomí. Konečně strnula s&nbsp;očima zavřenýma, chabá jako věchýtek; myslel, že&nbsp;spí, ale tu&nbsp;počala šeptat: „Milý, nejmilejší, já&nbsp;něco provedu, já&nbsp;provedu něco hrozného; ale pak, pak mne už&nbsp;nesmíš opustit. Přísahej, přísahej mi,“ drtila divoce a&nbsp;vyskočila, ale hned to&nbsp;zas přemohla. „Ach ne. Co&nbsp;bys mi&nbsp;mohl přísahat? V&nbsp;kartách mně vyšlo, že&nbsp;odejdeš. Chceš-li to&nbsp;udělat, udělej to, udělej to&nbsp;ještě teď, dokud není pozdě.“</span></p>
        <p class="chunk" data-nb-ref-number="13" data-nb-words="170" data-nb-chars="936"><span class="idea" data-nb-ref-number="13" id="idea13" data-nb-words="170" data-nb-chars="936">Prokop, to&nbsp;se&nbsp;rozumí, vyletěl jako raketa: že&nbsp;ona se&nbsp;ho&nbsp;chce zbavit, že&nbsp;jí&nbsp;stoupla do&nbsp;hlavy tatarská pýcha a&nbsp;kdesi cosi. Rozčilila se&nbsp;a&nbsp;křičela na&nbsp;něho, že&nbsp;je&nbsp;nízký a&nbsp;surový, že&nbsp;si&nbsp;to&nbsp;zapovídá, že… že…; ale jen to&nbsp;z&nbsp;ní&nbsp;vylítlo, už&nbsp;mu&nbsp;s&nbsp;výkřikem visela na&nbsp;krku zdrcená a&nbsp;kající: „Jsem zvíře, viď? Já&nbsp;to&nbsp;tak nemyslela. Vidíš, princezna nikdy nekřičí; zamračí se, odvrátí se, a&nbsp;dost, stačí to; ale na&nbsp;tebe křičím jako… jako bych byla tvá žena. Bij mne, prosím tě. Počkej, ukážu ti, že&nbsp;i&nbsp;já&nbsp;bych dovedla…“ Pustila ho&nbsp;a&nbsp;zničehonic, tak jak byla, jala se&nbsp;poklízet laboratoř; dokonce namočila pod hydrantem hadr a&nbsp;pustila se&nbsp;kolenačky do&nbsp;utírání celé podlahy. Mělo to&nbsp;být patrně pokání; ale nějak se&nbsp;jí&nbsp;to&nbsp;zalíbilo, rozjařila se, oháněla se&nbsp;hadrem po&nbsp;podlaze a&nbsp;bzučela si&nbsp;písničku, kterou pochytla někde od&nbsp;služek, „až půjdeš spat“ či&nbsp;něco podobného. Chtěl ji&nbsp;zvednout. „Ne, počkej,“ bránila se, „ještě tamhle.“ A&nbsp;již vlezla s&nbsp;hadrem pod stůl.</span></p>
        <p class="chunk" data-nb-ref-number="14" data-nb-words="137" data-nb-chars="752"><span class="idea" data-nb-ref-number="14" id="idea14" data-nb-words="137" data-nb-chars="752">„Prosím tě, pojď sem,“ ozvalo se&nbsp;za&nbsp;chvíli zpod stolu udiveně. Brumlaje jistými rozpaky vsoukal se&nbsp;za&nbsp;ní. Seděla v&nbsp;dřepu, objímajíc kolena rukama. „Ne, jen se&nbsp;podívej, jak vypadá stůl zespoda. Já&nbsp;to&nbsp;ještě nikdy neviděla. Nač to&nbsp;tak je?“ Položila mu&nbsp;na&nbsp;tvář ruku prokřehlou od&nbsp;mokrého hadru. „Hu, studím, viď? Ty&nbsp;jsi celý tak hrubě udělaný jako stůl zespoda; to&nbsp;je&nbsp;na&nbsp;tobě to&nbsp;nejkrásnější. Jiní… jiné lidi jsem viděla jen tak, víš? po&nbsp;té&nbsp;hladké, ohoblované straně; ale ty, ty&nbsp;jsi na&nbsp;první pohled samý takovýhle trám a&nbsp;štěrbina a&nbsp;všecko to, víš, čím drží lidský tvor pohromadě. Když se&nbsp;po&nbsp;tobě jede prstem, zadře si&nbsp;člověk třísku; ale přitom je&nbsp;to&nbsp;tak krásně a&nbsp;poctivě uděláno – Člověk to&nbsp;začne vidět jinak a… vážněji než po&nbsp;té&nbsp;hladké straně. To&nbsp;jsi ty.“</span></p>
        <p class="chunk" data-nb-ref-number="15" data-nb-words="84" data-nb-chars="461"><span class="idea" data-nb-ref-number="15" id="idea15" data-nb-words="84" data-nb-chars="461">Schoulila se&nbsp;vedle něho jako starý kamarád. „Mysli si, člověče, že&nbsp;jsme třeba ve&nbsp;stanu, nebo v&nbsp;takovém srubu,“ šeptala vyjeveně. „Já jsem si&nbsp;nikdy nesměla hrát s&nbsp;kluky; ale někdy jsem… tajně… šla za&nbsp;zahradníkovými hochy, a&nbsp;lezla s&nbsp;nimi po&nbsp;stromech a&nbsp;přes ploty… Pak se&nbsp;doma divili, proč mám roztrhané kalhoty. A&nbsp;když jsem se&nbsp;tak ztratila a&nbsp;letěla za&nbsp;nimi, to&nbsp;mi&nbsp;tak krásně tlouklo srdce strachem – Když jdu za&nbsp;tebou, mám ti&nbsp;docela ten krásný strach jako tehdy.“</span></p>
        <p class="chunk" data-nb-ref-number="16" data-nb-words="64" data-nb-chars="337"><span class="idea" data-nb-ref-number="16" id="idea16" data-nb-words="64" data-nb-chars="337">„Teď jsem tak dobře schovaná,“ bzučela šťastně, ležíc mu&nbsp;hlavou na&nbsp;kolenou. „Sem za&nbsp;mnou nemůže nic. I&nbsp;já&nbsp;jsem po&nbsp;rubu, jako ten stůl; obyčejná ženská, která nemyslí na&nbsp;nic a&nbsp;jenom se&nbsp;kolébá – Proč je&nbsp;člověku tak dobře v&nbsp;úkrytu? Tak vidíš, teď vím, co&nbsp;je&nbsp;štěstí; to&nbsp;se&nbsp;musejí zavřít oči… a&nbsp;udělat se&nbsp;malý… docela maličký a&nbsp;k&nbsp;nenalezení…“</span></p>
        <p class="chunk" data-nb-ref-number="17" data-nb-words="18" data-nb-chars="102"><span class="idea" data-nb-ref-number="17" id="idea17" data-nb-words="18" data-nb-chars="102">Kolébal ji&nbsp;mírně a&nbsp;hladil jí&nbsp;rozpoutanou hřívu; ale jeho oči se&nbsp;vytřeštily přes její hlavu do&nbsp;prázdna.</span></p>
        <p class="chunk" data-nb-ref-number="18" data-nb-words="9" data-nb-chars="50"><span class="idea" data-nb-ref-number="18" id="idea18" data-nb-words="9" data-nb-chars="50">Prudce k&nbsp;němu obrátila tvář. „Nač jsi teď myslel?“</span></p>
        <p class="chunk" data-nb-ref-number="19" data-nb-words="34" data-nb-chars="184"><span class="idea" data-nb-ref-number="19" id="idea19" data-nb-words="34" data-nb-chars="184">Uhnul plaše očima. Nemohl jí&nbsp;přece říci, že&nbsp;viděl před sebou tatarskou princeznu v&nbsp;její slávě, tvora veličenského a&nbsp;ztuhlého pýchou, a&nbsp;to&nbsp;že&nbsp;je&nbsp;ta, kterou i&nbsp;teď… kterou v&nbsp;muce a&nbsp;touze…</span></p>
        <p class="chunk" data-nb-ref-number="20" data-nb-words="19" data-nb-chars="129"><span class="idea" data-nb-ref-number="20" id="idea20" data-nb-words="19" data-nb-chars="129">„Nic, nic,“ zabručel nad pokorným a&nbsp;šťastným uzlíčkem na&nbsp;svých kolenou, a&nbsp;pohladil snědé líčko. Zapálilo se&nbsp;milostnou vášnivostí.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./krakatit_041.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>